Kolmen rotkon pato (kiin. 三峡大坝, Sānxiá Dàbà) on maailman suurinta vesivoimalaa varten rakennettu pato Jangtsejoen laaksossa Kiinan Hubein maakunnan  Yichangin prefektuuritason kaupungin Yilingin piirin Sandoupingin kaupungissa. Pato muodostaa tekojärven Hubein Yichangin ja Chongqingin Fulingin piirin välillä. Padon rakentaminen alkoi vuonna 1994. Tekojärvi alkoi täyttyä 1. kesäkuuta 2003. Voimalan rakenteet valmistuivat toukokuussa 2006. Allas täyttyi kokonaan ja voimala saavutti maksimitehonsa 22 500 MW lokakuussa 2010.


== Vaikutukset ==
Kannattajat vetosivat taloudellisiin hyötyihin, joita tulvien hallinta ja vesivoimasähkön tuotto tuovat. Vastustus keskittyi huoleen 1,9 miljoonan alueella asuvan ihmisen tulevaisuudesta, arvokkaiden arkeologisten ja kulttuuristen alueiden vajoamisesta veden alle, ja myös padon ympäristövaikutuksiin.
Padon rakentamisesta johtuvien ympäristöongelmien pelättiin kasvavan valtaviksi, jopa niin suuriksi, että vesivoiman tuotanto keskeytyisi. Patoaltaaseen jäävien tehtaiden ja kaupunkien kemikaalipäästöt liukenesiviat veden noustessa, ja valtavan lietemäärän arvioitiin täyttävän altaan varsin pian.
Kiina aikoo siirtää vielä 3–4 miljoonaa ihmistä 10–15 vuoden aikana Jangtsejoen varrelta. Ihmisten lisäsiirrot johtuvat mahdollisista patoaltaan saasteista ja joenpartaiden romahtamisista. Kaikkiaan ainakin 1,4 miljoonaa ihmistä on jo pakkosiirretty, monet useampaan kertaan. Patohankkeen rakennuspäällikön mukaan pato voi aiheuttaa ekologisen katastrofin.


== Pato ==

Sijainti: Sandouping, Yichang, Hubein maakunta
Korkeus: 181 metriä
Hinta: 180 miljardia renminbiä (17,6 mrd €)
Pois muuttavien ihmisten määrä: vähintään 1,13 miljoonaa
Maksimiteho: 22 500 MW 
Vuotuinen sähköntuotanto: 84,7 TWh
Toiminnot: Tulvanhallinta, sähköntuotanto, patosulkujen ansiosta tehostuva laivaliikenne


== Rakennustöiden aikataulu ==
1993–1997: Jangtsejoen virtaus ohjattiin toisaalle, ja neljän vuoden rakentamisen jälkeen se palautettiin marraskuussa 1997 entiseen uomaansa.
1998–2003: Ensimmäiset generaattorit alkoivat tuottaa vesivoimasähköä 2003 ja samana vuonna otettiin ensimmäinen laivasulku käyttöön laivaliikenteelle.
2004–2009: Varsinaiset rakennustyöt valmistuivat 20. toukokuuta 2006, mutta itse projekti valmistuu 2009, jolloin kaikki 29 generaattoria tuottavat sähköä.
26.10.2010: Vedenpinta nousi suunniteltuun huipputasoonsa ja voimalaitos saavutti maksimitehonsa. Tehoksi mainittiin tuolloin 22 500 megawattia, ja hankkeen toteutuneiksi kustannuksiksi 16,5 miljardia euroa.
4.7.2012: Laitos otettiin kokonaisuudessaan käyttöön


== Rahoituslähteet ==
Rakennusrahasto
Tuotto voimalaitoksista
Lainat Kiinan kehityspankilta
Lainat kiinalaisilta ja ulkomaisilta pankeilta
Joukkolainat


== Asutusrahat ja korruptio ==
Kiinassa on  22 000 isoa patoa. Kolmen rotkon padon miljoonien ihmisten uudelleenasutusprojektissa on paljastunut laajoja korruptioskandaaleja jo vuodesta 2003. Padon alueelta siirrettiin 1,4 milj. ihmistä vuonna 2007. Evakkokustannukset on arvioitu kolmasosaksi koko projektin 26 mrd. dollarin kustannuksista. Sadat virkamiehet ovat varastaneet varattuja varoja. Evakot ovat valittaneet elämänlaadun laskusta ja korvauksien niukkuudesta. Korruptiosta mieltään osoittaneita on pidätetty. Transparency Internationalin mukaan tulisi varmistaa, että kotoaan häädettyjä ihmisiä ei rangaista toistamiseen ja ettei pakkomuutto johda köyhyysloukkuun.


== Huomioita ==


== Lähteet ==


== Aiheesta muualla ==

Kolmen rotkon pato vihdoin valmis (Helsingin Sanomat)