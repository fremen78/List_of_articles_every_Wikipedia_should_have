Izraelė Valstībė – žīdu valstībė Artėmousiūs Rītūs, Vėdoržemė jūras rītūs. Izraelis tor robežio so Libano, Sėrėjė, Juordanėjė, Egėpto.
Palē glabnus istatīmus Izraelis savė kaita žīdu demuokratėnė respoblėka. Izraelis īr liberaliuojė demuokratėjė so parlamentėnio valdīmo, propuorcėnio atstuovavėno ė vėsoutėnēs rinkėmās. Prigol EBPO. Šalės tor aukštiausi pragīvenėma līgi Artėmūsiūs Rītūs, patenk i šaliū so ėlgiausė gīvenėma trokmė dešėmtoka.
Izraelė vīkduoma žīdu naujakoriū ikeldėnėma puolitėka Vakarū Krontė solauk kritėkas ėš daugībės valstībiu.


== Istuorėjė ==
Izraelė valstībėngoma istuorėjė prigaun biblėnius čiesus. Ligė vielīva gelžėis omžė tamė regijuonė sosėskvarmava do izraelitu šalė - Izraelė karalīstė, da vadėnama Samarėjė, ė Joda karalīstė.
Izraelė karalīstė palėka sonaikėnta da 720 m. pr. Kr., kumet anou ožkariava Asirėjės imperėjė, diukuo vieliau palėka Babiluona imperėjės dalėm. Hebrajē liuob tonkē maištautė prīš babiluonėitius ė 586 m. pr. Kr., pri Babiluona karaliaus Nabuchodonosara Ontruojė, Jods bova sonaikėnts. Babiluonou žlogos Izraelis atiteka Persėjē (tumet anā vėišpatava achemenidā).
Vieliau Izraelė žemės periejė i graiku ė ruomienu ronkas. Pu II o. pr. Kr. nutikosė hebraju maišta prīš Seleukidu imperėjė čiuonās apėntās bova ikorta liousa Izraelė šalės - Hasmonieju karalīstė, ėšgīvėnosė kėik daugiau kāp vėina omžiu. Paskiaus Izraelis ligė pat XX a. vid. bova praradės  valstībėngoma. Nu čiesa, kumet 70 m. sograuta Ontruojė švėntīkla, nustuots vartuos termėns Judiejė (luotīnėškā: Iudaea), vėitā laipsnėškā prigėjė Sirėjės Palestėns (Syria Palaestina) ožvadėnėms, douts nukariautuoju ruomeniu.
Muoderniuojė Izraelė ėštakas - 1947 m. laprkistė mienou, kumet JTO prijiemė rezoliucėjė, katra onkstiau brėtams prigolosė Palestėna padalėna ė dvė dalė: 55 % skīrė žīdams, vuo 45 % - arabams, ale Jerozalė toriejė būtė terptautėnis miests. Palestėnas arabā pruotestava prīš tuokės dalības, bo pu anū žīdams douta daugiau žemiu, neveizėnt tuo, ka arabā sodarė daugoma. Nepaisant tuo, 1948 m. gegožė 14 d. paskelbta api Izraelė valstībės ikūrėma.


== Geuograpėjė ==
Šalės īr šalėp Vėdoržemė jūras, Artėmū rītū regijuonė. Dėdliausis miests īr Tel Avivs. Izraelė pluotībė nie dėdlė (panašaus dėdoma kāp Žemaitėjė, atstoms ėš šiaurės i pėitus - 470 km, platoms svīrou terp 15 ir 135 km, ale klimats dėdlē ivairos.


=== Admėnėstracėnis soskėrstīms ===
Izraelis ėšdalīts i 6 apskrėtis:

Šiaurės apskrėtės (Mehoz HaTzafon)
Haifas apskrėtės (Mehoz Hefa)
Cėntrėnė apskrėtės (Mehoz HaMerkaz)
Tel Avėva apskrėtės (Mehoz Tel-Aviv)
Jerozalės apskrėtės (Mehoz Yerushalayim)
Pėitū apskrėtės (Mehoz HaDarom)


== Koltūra ==
Šalie dėdlė prieteliu ivairuovė, bo Izraelė gīven žīdā ėš vėsa svieta, tēpuogė arabā. Kožna bendroumenė, atvīkos vės ėš kėtor, atsėvežė skėrtėngas koltūras ir vieras tradicėjės, vuo anuos palėka solėitas i koltūrėnė katėla. Arkitektūruo, mozėka, jiedie īr magtīnga arabu itaka. Da daugiau itakas šalie tor jodaėzmos, palē katra regolioun kalėnduorio. Oficēlė atpūtė dėina īr šabs, nedarba dėina jodaizmė.


== Akuonuomėka ==
Izraelis ī glabnos Svieta teknuoluogėju cėntros. Valstībė truopně pagelbie muokslou.


== Žmuonis ==
2020 m. šalie 74,24% šalėis gīvėntuoju bova žīdā, 20,95% arabā, vuo palėkė 4,81% pruocėntu - kėtas tautībės, iskaitont žīdos, katrėi tuokēs nie palē vieras istatīma.


== Terptautėnē santīkē ==

Izraelis īr ožmezgės dėpluomatėnius santīkios so 165 JTO valstībė ėš 192, ė da so Vatėkanp, Kosovo, Kuka saluom ė Niojė. Dėpluomatėnės misėjės ans tor 107 valstībiesė. Prastiausē vīk so arabėškuom šalim - tėk šešės Arabu līgas šalīs nuormalėzava santīkius so Izraelio. Onkstiau Izraeli pripažėna Irans, ale nusėstatīma kardėnalē pakaitė pu islamėstėnės revoliucėjės 1979 m. Nu tuo čieso dvė šalė īr omžėno prėišo.


== Karioumenė ==
Izraelis tor poikė karioumėnė, katra vėina geriausiu Svieta karioumeniu īr. Karioumenie tarnība atlėktė tor kuožnos šalėis pėlėitis žīds.


== Nūruodas ==