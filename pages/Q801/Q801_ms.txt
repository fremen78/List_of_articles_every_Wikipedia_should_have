Israel atau rasminya Negara Israel (Bahasa Ibrani:מְדִינַת יִשְׂרָאֵל, Medinat Yisʁa'el, Bahasa Arab دَوْلَةْ إِسْرَائِيل, Dawlat Isrā'īl, Bahasa Inggeris: State of Israel), adalah sebuah wilayah pentadbiran tahap pertama di Asia Barat yang terletak di pinggir tenggara Laut Mediterranean. Israel bersempadan dengan Palestin di sebelah timur dan barat daya, Lubnan di utara, Syria serta Jordan di timur, dan Mesir di barat daya. Jumlah penduduknya melebihi tujuh juta orang.  Penduduk-penduduknya termasuk warganegara-warganegara yang terdiri daripada banyak latar etnik dan agama (lihat juga Orang Israel.)
Israel yang diasaskan pada tahun 1948 di atas tanah yang pada masa itu diduduki orang Arab dan mengamalkan demokrasi berparlimen dan merupakan petempatan Yahudi yang tunggal di dunia. Israel mempunyai ekonomi yang maju dari segi teknologi dan perindustrian, dan mendapat tempat ke-23 antara 177 buah negara dalam Indeks Pembangunan Manusia PBB pada tahun 2005. Tempat ini ialah tempat yang tertinggi di Timur Tengah dan yang ketiga tertinggi di Asia.


== Etimologi ==
Nama "Israel" berakar umbi dalam Alkitab Ibrani, Kejadian 32:28, di mana Yakub menamakan semula Israel selepas berjaya bergelut dengan seorang musuh yang penuh misteri, dalam kepercayaan kristian musuh itu adalah tuhan yang sedang menyamar. Entiti alkitabiah ini yang diasaskan oleh Yakub kemudian dipanggil "Anak-anak Israel" atau "Orang Israel" (Israelite). Di dalam al-Quran juga bangsa ini disebut Bani Isra'il. Secara etimologi, Bani bermakna anak-anak keturunan sedangkan Isra'il adalah nama asli Nabi Ya'akub a.s. Baginda adalah putera Nabi Ishaq a.s. bin Ibrahim a.s. Baginda berhijrah ke Haran wilayah Syria utara dan bernikah di sana, disanalah generasi pertama Bani Isra'il berkembang.
Cadangan-cadangan nama yang ditolak termasuk Eretz Israel, Zion, Judea dan Judea Baru. Penggunaan istilah rakyat Israel untuk merujuk kepada seorang warganegara Israel diputuskan oleh Kerajaan Israel dalam minggu-minggu selepas kemerdekaan, dan diumumkan oleh Menteri Luar Negeri, Moshe Shertok.


== Sejarah ==


=== Akar umbi sejarah ===

Rekod sejarah pertama untuk perkataan "Israel" datangnya daripada stele Mesir yang mendokumenkan kempen-kempen ketenteraan di Kanaan. Walaupun stele ini yang merujuk kepada suatu kelompok orang (bukan 'negara') bertarikh pada lebih kurang 1211 SM, tradisi-tradisi Yahudi menganggap Tanah Israel sebagai Tanah Suci Yahudi dan Negeri Kanaan selama 3,000 tahun. Tanah Israel memegang tempat yang istimewa dalam kewajipan-kewajipan agama Yahudi dan merangkumi tapak-tapak agama Yahudi yang paling penting — termasuk puing-puing Kuil Pertama dan Kuil Sulaiman Kedua, Raja Yahudi. Berhubungan dengan kedua-dua versi kuil ini ialah upacara agama yang penting yang merupakan asal bagi banyak aspek agama Yahudi moden. 
 Mulai dari sekitar abad ke-11 SM, negara pertama dalam satu siri kemaharajaan dan negara Yahudi mengasaskan pemerintahan sekejap-sekejap di kawasan ini yang berlangsung selama melebihi satu milenium.
Di bawah pemerintahan Assyria, Babylon, Parsi, Yunani, Rom, Byzantine, dan (untuk tempoh yang singkat) Sassanid, kehadiran orang-orang Yahudi di kawasan ini merosot, akibat pengusiran beramai-ramai. Khususnya, kegagalan pemberontakan Bar Kokhba terhadap Empayar Rom pada tahun 132 Masihi mengakibatkan pengusiran orang-orang Yahudi pada skala yang besar. Adalah pada masa ini bahawa orang-orang Rom memberikan nama Palestina Syria kepada kawasan geografi ini dalam suatu percubaan untuk menghapuskan ikatan-ikatan orang Yahudi kepada tanah ini. Walaupun demikian, kehadiran orang-orang Yahudi di Palestin masih tetap. Sebahagian utama penduduk Yahudi berpindah dari kawasan Judea ke Galilee. Mishnah dan Talmud Jerusalem, salah dua daripada teks-teks agama Yahudi yang paling penting digubah di kawasan ini pada tempoh ini. Orang-orang Muslim menaklukkan tanah ini selepas menewaskan Empayar Byzantine pada tahun 638 Masihi. Niqqud Ibrani direka di Tiberias pada masa ini. Kawasan ini diperintah oleh orang-orang Omayyad dan kemudiannya oleh orang-orang Abbasid, Salibi, Khwarezm dan Mongol, sebelum menjadi sebahagian empayar Mamluk (1260-1516) dan Empayar Turki Uthmaniyyah pada tahun 1517.


=== Zionisme dan imigrasi ===

Orang-orang Yahudi yang hidup dalam Diaspora telah mencuba berhijrah ke Israel selama berabad-abad. Umpamanya pada tahun 1141, Yehuda Halevi memanggil orang-orang Yahudi berhijrah ke Israel Eretz dan akhirnya meninggal dunia di Baitulmuqaddis. Pada tahun 1267, Nahmanides menetap di Jerusalem dan sejak masa itu, suatu kehadiran orang Yahudi yang berterusan di Jerusalem telah dikekalkan. Yosef Karo berimigrasi ke komuniti Yahudi yang besar di Safed pada tahun 1535. Gelombang-gelombang imigrasi juga berlaku, umpamanya pada tahun-tahun 1209-1211, imigrasi atau Aliyah (עלייה) Perancis dan England ke Acre menjadi masyhur seperti pada tahun 1258 dan 1266. Pada tahun 1260,  Yechiel dari Paris berhijrah ke Acre bersama anak lelaki dan sekumpulan besar pengikutnya. Gelombang-gelombang imigrasi yang kecil berlaku pada abad ke-18 disebabkan tujuan agama. Yang termasyhur ini ialah Menachem Mendel dari Vitebsk dengan 300 orang pengikutnya, Judah he-Hasid dengan melebih 1,000 orang pengikut, dan Vilna Gaon dengan melebihi 500 orang pengikut (dan keluarga mereka) yang dikenali sebagai Perushim. Gelombang-gelombang pelajar rabai berimigrasi pada tahun 1808 - 1809 dan menetap di Tiberias, Safed, dan kemudiannya di Baitulmuqaddis.
Pada tahun 1860, komuniti Yahudi lama di Baitulmuqaddis memulakan pembinaan kawasan-kawasan  kejiranan di luar dinding Bandaraya Lama (yang pertama ialah Mishkenot Sha'ananim). Pada tahun 1878, petempatan pertanian moden yang pertama diasaskan di Petah Tikva.
Gelombang besar imigrasi moden yang pertama ke Israel bermula pada tahun 1881 apabila orang-orang Yahudi melarikan diri daripada penyeksaan yang semakin bertambah, atau selepas idea-idea Zionisme Sosialis mengenai "penebusan tanah" dicadangkan oleh Moses Hess dan orang-orang lain. Orang-orang Yahudi membeli tanah daripada Turki Uthmaniyah dan pemilik-pemilik tanah perseorangan Arab. Selepas orang-orang Yahudi mengasaskan petempatan-petempatan pertanian, ketegangan tercetus antara orang-orang Yahudi dan orang-orang Arab.
Theodor Herzl (1860 – 1904), seorang Yahudi Austria-Hungary, mengasaskan gerakan Zionisme. Pada tahun 1896, dia menerbitkan Der Judenstaat (Negara Yahudi), di mana dia menyeru untuk pembentukan sebuah negara Yahudi. Pada tahun berikutnya, dia membantu mengadakan Kongres Zionisme Dunia yang pertama.
Penubuhan Zionisme telah mencetuskan Aliyah kedua (1904 – 1914) dengan banjiran sekitar 40,000 Yahudi. Pada 1917, Setiausaha Luar Negara British ketika itu iaitu Arthur J Balfour telah mengisyhtiharkan Deklarasi Balfour yang "memandang baik penubuhan satu kediaman rakyat Yahudi di dalam Palestin." Pada 1920, Palestin telah diterima ke dalam  Liga Bangsa-bangsa.
Penghijrahan Yahudi berterusan dengan beberapa gelombang ketiga (1919 – 1923) dan keempat (1924 – 1929) selepas Perang Dunia I. Pada 1929 telah berlaku pembunuhan beramai-ramai Yahudi oleh golongan Arab yang mengorbankan 133 Yahudi, termasuk 67 di Hebron.
Kebangkitan Nazisme di Jerman pada 1933 telah mengakibatkan gelombang Aliyah kelima. Pada waktu ini, kaum Yahudi di rantau ini telah bertambah dari 11% jumlah penduduk pada 1922 ke 30% pada 1940. 28% tanahnya telah dibeli dan dimiliki organisasi Zionist tambah pula dengan tanah peribadi yang dimiliki Yahudi. Wilayah selatan Israel yang besarnya hampir setengah dari keluasan negara Israel adalah tandus dan secara kasarnya adalah padang pasir yag kosong, panas dan tanpa penduduk iaitu di Padang Pasir Negev. Berikutan peristiwa Holocaust di Eropah, ia menyebabkan pertambahan imigrasi tidak sah dari bahagian-bahagian lain di Eropah. Pada penghujung Perang Dunia II, jumlah populasi orang Yahudi di Palestin kira-kira 600,000 orang.


=== Penubuhan negara ===

Pada tahun 1947, PBB memutuskan untuk membahagi daerah mandat British, Palestin. Keputusan ini ditentang keras oleh negara-negara Timur Tengah dan banyak negara Muslim. Menurut PBB, kaum Yahudi mendapat 55% dari seluruh wilayah tanah meskipun hanya merupakan 30% dari seluruh penduduk di daerah ini. Manakala Baitulmuqaddis, bandar suci Yahudi, Muslim dan  Kristian, akan dijadikan bandar antarabangsa.
Israel ditubuhkan pada tanggal 14 Mei 1948. Namun keesokan harinya, Israel diserang oleh pakatan tentera Lubnan, Syria, Jordan, Mesir, Iraq dan negara Arab yang lain. Dalam peperangan ini, Israel berjaya mengalahkan tentera bersekutu Arab dan malah merampas lebih kurang 70% dari luas wilayah Palestin. Perang ini menghasilkan banyak kaum pengungsi Palestin yang mengungsi dari daerah Israel. Tetapi di sisi lain tidak kurang pula kaum Yahudi yang diusir dari negara-negara Arab.


=== Perang Israel ===

Di bawah adalah daftar perang di mana Israel terlibat.

1948 Perang Kemerdekaan Israel
1956 Perang Terusan Suez
1967 Perang 6 Hari
1973 Perang Yom Kippur
1982 Perang Lubnan
1987 Intifadah
1991 Perang Teluk (Perang Iraq)
2000 Intifadhah al-Aqsa
Krisis Israel-Lubnan 2006


== Geografi ==

Israel bersempadan dengan Lubnan di utara, Syria, Jordan dan Tebing Barat di timur dan Mesir serta Jalur Gaza di barat laut. Laut Mediterranean terletak di baratnya manakala Teluk Aqaba terletak di selatan. Wilayah kekuasaan Israel, tidak termasuk wilayah tertakluk ketika Perang Enam Hari 1967 ialah sekitar 20,770 kilometer persegai dengan 2% kawasan Israel dilitupi air. Menurut kenyataan rasmi Israel, luas wilayah keseluruhan Israel, yang meliputi Baitulmaqdis Timur dan Dataran Tinggi Golan ialah 22,072 kilometer persegi. Sementara itu, luas wilayah keseluruhan yang dikawal Israel, meliputi wilayah Palestin di Teping Barat ialah 27,799 km2.
Meskipin berkeluasan kecil, geografi Israel adalah pelbagai, daripada persekitaran padang pasir Negev di selatan sehingga banjaran Galilea dan Dataran Tinggi Golan di utara. Sekitar 70% penduduk Israel menetap di kawasan pesisir pantai di barat Israel yang menghadap laut Mediterranian. Di sebelah timur benjaran tengah terdapat Lembah Jordan yang merupakan sebahagian dari Great Rift Valley sepanjang 6,500 km. Sungai Jordan mengalir di sepanjang Lemabh Jordan, dari Gunung Hermon melalui Lembah Hulah dan Laut Galilea menuju ke Laut Mati. Ke kawasan selatan Israel terdapat Arabah dan berakhir dengan Teluk Eilat (Teluk Aqaba).
Salah satu ciri-ciri khas geografi Israel dan Semenanjung Sinai adalah terdapatnya makhtesh, iaitu suatu kawah yang terbentuk melalui hakisan. Makhtesh terbesar dunia ialah Kawah Ramon di Negev yang berukuran 40 kilometer kali 8 kilometer. Sebuah laporan mengenai status alam sekitar di kawasan Mediterranian melaporkan bahwa Israel memiliki jumlah spesies tumbuhan per meter persegi yang paling banyak jika dibandingkan dengan negara-negara yang juga berada di kawasan Mediterranian.
Suhu di Israel adalah pelbagai, terutamanya semasa musim dingin. Daerah yang bergunung-ganang cenderung berangin, dingin, dan kadang-kadang bersalji; Baitulmuqaddis biasanya bersalji paling tidak sekali setiap tahun. Sedangkan di kota-kota pesisir seperti Tel Aviv dan Haifa, iklimnya cenderung beriklim Mediterranian, dengan suhu yang sejuk, musim dingin yang berhujan, dan musim panas yang hangat dan lama. Suhu tertinggi di Asia yang pernah tercatat (53.7 °C) direkodkan pada 1942 di kibbutz Tirat Zvi di utara Lembah Jordan.


== Politik ==

Israel merupakan sebuah republik demokrasi dengan sistem berparlimen. Presiden Israel bertindak sebagai ketua negara, namun tanggungjawabnya begitu terbatas dan hanya bersifat istiadat. Anggota parlimen yang disokong oleh golongan majoriti dilantik sebagai Perdana Menteri Israel. Biasanya, yang menjadi perdana menteri ialah ketua parti dengan keanggotaan terbesar. Perdana Menteri ialah ketua kerajaan serta ketua kabinet. Israel diperintah oleh 120 orang anggota Parlimen, Knesset. Anggota-anggota Knesset berasal daripada pelbagai parti politik yang dipilih dalam pilihan raya. Biasanya kerajaan yang terbentuk ialah kerajaan pakatan (pelbagai parti).
Pilihan raya Parlimen dilakukan empat tahun sekali, namun isu kerajaan pakatan yang tidak stabil ataupun ketidakpercayaan oleh Knesset sering kali menyebabkan kerajaan terbubar lebih awal. Kata Carol Migdalovitz: "Purata tempoh pemerintahan sebuah kerajaan Israel ialah sekitar 22 bulan. Proses perdamaian dengan Palestin, peranan keagamaan dalam negara, dan skandal-skandal politik sering kali menjadi sebab pecahnya kerajaan dan mengakibatkan pilihan raya diadakan lebih cepat." Hukum-hukum dasar Israel (Ibrani: חוקי היסודcode: he is deprecated , ḥŭḳḳēi ha-yyǝsōd) berfungsi sebagai perlembagaan tak tertulis negara. Pada tahun 2003, Knesset mulai mengajukan usul perlembagaan rasmi yang berdasarkan hukum-hukum ini.


=== Ibu kota ===
Menurut dakwaan dan hukum negara Israel, ibu kota Israel ialah Jerusalem (Baitulmuqaddis). Hal ini diperlihatkan dengan sikap pihak Israel yang memusatkan pemerintahan serta pejabat Presiden di kota ini. Walaupun demikian, pihak PBB dan kebanyakan negara dunia tidak mengakuinya. Sementara di bahagian timur, Palestin juga menetapkan Baitulmuqaddis Timur sebagai ibu kota.


== Demografi ==

Setakat tahun 2009, populasi Israel ialah kira-kira 7.5 juta orang. Israel memiliki dua bahasa rasmi, yaitu bahasa Ibrani dan bahasa Arab. Bahasa Ibrani merupakan bahasa utama negara dan dituturkan oleh kebanyakan penduduk Israel. Bahasa Arab pula lazimnya dituturkan oleh kaum Arab minoriti dan kaum Yahudi yang berasal dari tanah Arab. Pada tahun 2002, populasi Yahudi yang berasal dari Tanah Arab merangkumi 40% populasi Israel. Sedangkan pada tahun 2008, warganegara Israel berkebangsaan Arab mencapai 20% populasi Israel.
Israel didirikan sebagai sebuah negara bagi kaum Yahudi dan sering kali disebut sebagai "negara Yahudi". Undang-undang Israel memberikan para Yahudi dan orang-orang yang berketurunan Yahudi hak untuk mendapatkan kewarganegaraan Israel. Lebih dari tiga per empat, atau 75.5% populasi Israel adalah orang Yahudi dengan pelbagai latar belakang. Sekitar 68% Yahudi Israel dilahirkan di Israel, 22% merupakan imigran Eropah dan Amerika, dan 10% merupakan imigran dari Asia dan Afrika (termasuk dari dunia Arab). Afiliasi keagamaan penduduk Yahudi Israel adalah bervariasi: 55% mengaku sebagai Yahudi "tradisional", sedangkan 20% pula menganggap dirinya sendiri sebagai "Yahudi sekular", 17% mengaku sebagai Yahudi Ortodoks dan baki 8% mengaku sebagai Yahudi Haredi Golongan Muslim mencapai 16% jumlah penduduk Israel dan merupakan agama minoriti terbesar Israel. Sekitar 2% populasi pula beragama Kristian dan 1.5% beragama Druze.


== Budaya ==

Budaya Israel memiliki budaya yang pelbagai oleh kerana para imigran Yahudi dari seluruh dunia membawa tradisi dan budaya mereka masing-masing. Hari raya di Israel ditentukan berdasarkan takwim Yahudi dan hari Sabtu (Shabbat) ditentukan sebagai hari cuti. Budaya Israel juga dipengaruhi oleh budaya Arab seperti yang dapat dilihat pada seni bina bangunan, musik, dan masakan warga Israel.
Sastera Israel, terutamanya puisi dan prosa, ditulis dalam bahasa Ibrani dan merupakan sebahagian daripada kebangkitan semula bahasa Ibrani sebagai bahasa lisan sejak pertengahan abad ke-19. Walau demikian, terdapat pula karya sastera yang diterbit dalam bahasa lain seperti bahasa Inggeris. Menurut hukum Israel, dua salinan bahan cetak yang diterbitkan di Israel mesti disimpan ke dalam Perpusatakaan Universiti dan Nasional Yahudi di Universiti Ibrani Jerusalem Pada tahun 2001, hukum ini dipinda agar rakaman audio dan video beserta media bukan cetak juga terlibat. Pada tahun 2006, 85% dari 8,000 buah buku yang dimasukkan ke perpusatakaan adalah berbahasa Ibrani. Pekan Buku Ibrani (שבוע הספר‎) diadakan setiap bulan Jun dan acara ini meliputi pameran buku, bacaan awam dan sesi pertemuan bersama-sama para pengarang Israel.


== Lihat juga ==
Hubungan luar Israel
Palestin
Yahudi
Pembangunan senjata nuklear Israel


== Rujukan ==


== Pautan luar ==

 Atlas Wikimedia Israel