Косогі́рка — село в Україні, у Ярмолинецькій селищній громаді Хмельницького району Хмельницької області. Колишня назва — Фрамполь (Фрампіль).


== Географія ==
Біля села бере початок річка Кулявка.


== Історія ==
Село Фрампіль з’явилося на початку XVIII століття завдяки важливому шляху з Кам’янця-Подільського на Проскурів. Власником містечка та прилеглих сіл, які утворювали Франпольський ключ, був Теодор Потоцький.
Містечко втиснулося поміж присілками Франівка, від якого, власне, й одержало назву, та Перелісів. Центр містечка мав форму квадрата, на південному боці стояв розкішний будинок, а з трьох інших боків було близько 20-ти магазинів: тканини, борошно, промтоварні.
1894 року тут мешкало 595 людей, з яких 30 ремісників. Діяла школа грамоти, поштово-телеграфне відділення, земська лікарня.
В роки Першої світової війни село було поряд прифронтової зони та лінії розмежування.
Село (колись містечко) постраждало внаслідок геноциду українського народу — голодомору, спричиненого урядом СРСР у 1932—1933 роках. У селі вбито голодом до 15 % людей, переважно дітей, здебільшого польської національності.
В період Другої світової війни в селі Фрампіль було створено Єврейські гето та єврейське населення вивозили до станції Ярмолинці, де в жовтні 1942 року розстріляно понад 8 тисяч жителів з Ярмолинець, Михайлівки та Фрампіля.
7 березня 1946 року відповідно до указу перейменоване з Фрампіля на Косогірку.
З 1991 року село в незалежній Україні.
Пам’ятний знак жертвам голодомору відкритий 2007 року.
2012 року в селі урочисто відкрили пам’ятну Дошку відомому поету Маврицію Гославському.


== Символіка ==


=== Герб ===
В лазуровому щиті срібна гора в лівий перев’яз, супроводжувана в правому верхньому кутку золотим семираменним хрестом. В червоній базі три золотих покладених безанти, два і один. Щит вписаний в золотий декоративний картуш і увінчаний золотою сільською короною. Унизу картуша напис "КОСОГІРКА".


=== Прапор ===
Квадратне полотнище поділене горизонтально на дві частини у співвідношенні 2:1; верхня розділена висхідною діагоналлю від нижнього древкового кута на синє і біле поля, нижня червона. На синій частині жовтий семираменний хрест, на червоній три жовтих круги в горизонтальний ряд.


=== Пояснення символіки ===
Коса гора означає назву села (герб є промовистим), семираменний хрест — володіння Потоцьких, три безанти — великі ярмарки і значну кількість готелів, що існували в селі.
На прапорі повторюються кольори і фігури герба.


== Населення ==
Населення становить 512 осіб.


== Інфраструктура ==
Косогірська НВК
Пам’ятний знак жертвам Голодомору
Церква «Св. Іоанна Богослова» (УПЦ МП)
Костел «Воздвиження святого хреста», відкритий у 2002 році.


== Економіка ==
Торговий дім «Бойчак» — підприємство, що спеціалізується на постачанні товарів із Польщі до України


== Відомі люди ==
Народилися

5 жовтня 1802 року в містечку Франпіль народився польський поет, представник так званої «української школи» в польській літературі Маврицій Гославський.
Михайло Петрович Бойчак — український військовик, генерал-майор медичної служби, доктор медичних наук (2004), заслужений лікар України.
Боднар Вадим Олександрович — український військовик, Народний Герой України, кавалер ордена Богдана Хмельницького, учасник російсько-української війни.
Венгер Костянтин Степанович — повний кавалер ордена Слави.


== Примітки ==


== Джерела ==
Franpol // Słownik geograficzny Królestwa Polskiego. — Warszawa : Druk «Wieku», 1881. — Т. II. — S. 405. (пол.)


== Посилання ==
Прогноз погоди в с. Косогірка [Архівовано 28 травня 2022 у Wayback Machine.]
Паспорт Ярмолинецької селищної об'єднаної територіальної громади з адміністративним центром в смт Ярмолинці Ярмолинецького району