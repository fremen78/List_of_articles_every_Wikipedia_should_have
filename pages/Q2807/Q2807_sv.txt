Madrid uttal  (spanskt uttal: [maˈð̞ɾið̞], eller [maˈð̞ɾi]) är Spaniens huvudstad och den största staden på Iberiska halvön. Med sina 3,2 miljoner invånare i kommunen (municipio), och 6 miljoner i storstadsområdet, är Madrid en av de folkrikaste städerna inom EU.
Madrid är beläget på vänstra stranden av Manzanares, ett litet tillflöde till Tajos biflod Jarama.


== Etymologi ==
Det moriska namnet på staden var Madjrit, Magerit, Maharid som är diminutiver av det latinska ordet materia som betyder 'byggnadsträ'.


== Historia ==
Madrid grundades på 800-talet under namnet Majrit som en morisk by med fästning, Real Alcázar de Madrid. År 1083 erövrades staden slutligen från muslimerna och blev kastiliansk. 1202 erhöll staden sina rättigheter (fuero). Under medeltiden hölls flera riksdagar i Madrid. Under Karl V var Madrid tillfälligt residensstad och 1525–1526 hölls Frans I fängslad här. År 1561 flyttades det kungliga residenset till Madrid från Toledo och 1606 blev staden officiellt Spaniens huvudstad och centrum för ett världsimperium. Mellan 1808 och 1813 kontrollerade fransmännen staden och Napoleon I:s bror Joseph Bonaparte blev kung.
Under spanska inbördeskriget kom staden att bli den republikanska sidans starkaste fäste. Redan 1936 belägrade Francisco Francos trupper huvudstaden, men motståndarna hade förskansat sig i bergen och lyckades avvärja alla stormningsförsök. Först i mars 1939, dagar innan inbördeskriget officiellt upphört, föll staden för Falangen. På den republikanska sidan användes staden i propagandasyften som "Röda Madrid". Stora delar av staden var sönderskjutna efter kriget.
Efterkrigstiden har inneburit en stark expansion för staden, något som accelererat de senaste decennierna speciellt sedan Spaniens inträde i Europeiska unionen 1986. Som ledande kommersiellt och kulturellt centrum i den spansktalande världen kännetecknas detta av en stark invandring från Latinamerika och Afrika. 1992 var Madrid Europas kulturhuvudstad.
Den 11 mars 2004 skakades staden av ett terrordåd på pendeltågslinjerna, då 190 personer dödades vid Estación de Atocha.

		
			
			
		
		
			
			
		
		
			
			
		
		
			
			
		


== Geografi ==
Madrid ligger i centrala Spanien, omkring 665 meter över havet. Staden är därmed Europas näst högst belägna huvudstad efter Andorra la Vella, huvudstad i Andorra. Norr om staden finns drygt 2 000 meter höga berg i Sierra de Guadarrama.


=== Stadsmiljöer ===
Madrids medelpunkt är torget Puerta del Sol, den livligaste platsen i hela staden och platsen för många historiska händelser. Där finns bland annat statyn av björnen och arbutusträdet, som ingår i Madrids stadsvapen. På torgets södra sida finns att i trottoaren beskåda den tämligen nedslitna karta, som visar att detta är början av Spaniens statsvägar (km 0) och att alla avstånd i Spanien räknas härifrån. Spaniens medelpunkt är "Cerro de los Angeles" i Getafe, ca 15 km söder om huvudstadens centrum.
Det stora stråket i dagens Madrid är Gran Via, där man kan finna allt man önskar i shopping, samt kaféer och restauranger.
Ett kvarter som är karakteristiskt för det gamla Madrid är La Latina, en stadsdel med trånga gator och branta gator i kombination med stora torg i närheten av stadens historiska centrum. Det är numera en av de viktigaste platserna för konstnärer, turister och nöjesliv i staden.


=== Klimat ===
Madrid har ett kontinentalt medelhavsklimat som dock är mycket påverkat av stadsmiljön. Somrarna är varma och torra och vintrarna relativt svala. Normala temperaturer på sommaren 18 °C nattetid och på dagtid 31 °C, som dock kan nå 40 °C. På vintern dagtid 10~ °C och 0–4 °C nattetid. Temperaturer under 0 °C förekommer vintertid under natten med enstaka snöfall. Somrarna är varma med medeltemperaturer i juli och augusti runt 24 °C och med maximitemperaturer som ibland överstiger 35 °C. Temperaturvariationen är betydande i utkanten av stadsbebyggelsen, men minskar i stadens centrum av bebyggelsens inverkan. Den årliga temperaturvariationen är hög (19 grader, ett typiskt värde för Meseta Sur) som en konsekvens av det långa avståndet till havet och även höjden (omkring 600 m ö.h.).
Den årliga nederbörden överstiger 400 mm, med en mycket markerad torrperiod under sommaren (fyra torra månader, från juni till september) och stora variationer mellan den nordvästra delen, där det regnar mer, och den sydöstra delen som är mycket torrare.


== Politik ==


=== Kommunen ===
Staden Madrid styrs av Madrids Ayuntamiento. Dess representanter väljs vart fjärde år i allmänna val av alla medborgare äldre än 18 år. Sedan 2019 är José Luis Martínez-Almeida stadens borgmästare.
Staden Madrid utgörs av en kommun, Municipio de Madrid, och hade 3 165 235 invånare i början av 2014. Arealen uppgick till 605,77 km² 2014, vilket gör en befolkningstäthet på 5 225 inv./km². 
Madrid är administrativt indelad i 21 distrikt, som i sin tur delas in i barrios (stadsdelar), inte nödvändigtvis sammanfallande med de traditionella. Varje distrikt styrs av en stadsdelsnämnd, i frågor som riktas mot ärenden som är angelägna för medborgarna själva. Den senaste indelningen av Madrid gjordes 1988 och delar in staden enligt följande:

Centro
Arganzuela
Retiro
Salamanca
Chamartín
Tetuán
Chamberí
Fuencarral-El Pardo
Moncloa-Aravaca
Latina
Carabanchel
Usera
Puente de Vallecas
Moratalaz
Ciudad Lineal
Hortaleza
Villaverde
Villa de Vallecas
Vicálvaro
San Blas
Barajas


=== Storstadsområde ===

Madrids storstadsområde, Área urbana de Madrid, hade totalt 6 047 108 invånare i början av 2013, på en areal av 2 890,10 km². Detta ger en befolkningstäthet på 2 092 inv./km². 
Större förorter till Madrid är Móstoles, Alcalá de Henares, Fuenlabrada, Leganés, Alcorcón, Getafe, Torrejón de Ardoz, Alcobendas och Parla.


== Ekonomi och infrastruktur ==
I Madrid finns betydande flygplans-, fordons- textil, kemi- och livsmedelsindustrier.
Staden är Spaniens största järnvägsknut, och utgör navet i Spaniens nya nät med höghastighetsjärnväg, AVE. I februari 2008 invigdes Höghastighetsjärnvägen Madrid-Barcelona.
Stadens tunnelbana rankas som en av världens tio största.


=== Transporter ===


==== Lufttransporter ====
Den största flygplatsen är Madrid-Barajas (IATA: MAD, ICAO: LEMD), belägen i den nordöstra delen av staden, 12 km från centrum. Den togs i bruk 1928 och är nu den viktigaste flygplatsen för passagerartrafik i Spanien. 2007 uppgick passagerartrafiken till 52 122 702 personer och den var därmed världens tionde i passagerarvolym och den fjärde i Europa. Madrid-Barajas är också hubben för flygbolaget Iberia.


==== Vägar ====
Från Madrid utgår ett antal motorvägar som når ut till stora delar av landet.


==== Järnvägar ====

Det statliga järnvägsbolaget (RENFE) driver nästan alla järnvägslinjer i Spanien. De viktigaste järnvägsstationerna i Madrid är Atocha (höghastighetståg) Chamartín och Vicálvaro, öster om staden. Höghastighetstågen startade 1991 i Spanien med linjen Madrid-Sevilla, och omfattar idag de större städerna.


==== Tunnelbana ====

El Metro bildar det näst största underjordiska nätverket i Västeuropa efter London och är en av världens tio största tunnelbanesystem. Metro de Madrid har 302 stationer, en längd på 293 km och 600 miljoner resenärer årligen.


== Kultur ==


=== Sevärdheter ===
Palacio Real, Kungliga palatset
Almudena, katedral
Nuevos Ministerios, byggnadskomplex för några ministerier
Atocha (järnvägsstation)
Paseo del Prado, aveny
Puerta de Alcalá, Arco de la Victoria, triumfbågar
Retiroparken, Parque Juan Carlos I, Jardín El Capricho, Parque de Berlin, Casa de Campo, parker
Estadio Santiago Bernabeu, hemmaarena för Real Madrid


=== Museer ===

I Madrid finns några av Europas allra förnämsta konstmuseer, såsom:

Pradomuseet
Centro Cultural Reina Sofia
Museo Thyssen-Bornemisza


=== Nöjesliv och kvälls-/nattliv ===
Kvällslivet i Madrid är utbrett. Även en vanlig vardagskväll är gatorna överfulla med människor som går på restauranger och pubar. 


== Sport ==

Fotbollsklubben Real Madrid är baserad i Madrid och spelar på Estadio Santiago Bernabéu. Real Madrid är en av de främsta fotbollsklubbarna i hela världen med sina tretton vinster i UEFA Champions League. Reals lokala rival är Atlético Madrid. I Madrid spelades även finalen i VM i fotboll 1982. Champions League-finalen 2010 spelades på Estadio Santiago Bernabéu. Tillsammans med Barcelona, Glasgow och Lissabon är Madrid en av de fyra städerna i Europa som har två femstjärniga arenor: Real Madrids Santiago Bernabéu och Atlético Madrids Vicente Calderón är båda femstjärniga arenor.
Några av Spaniens bästa eller mest kända fotbollsspelare är ifrån Madrid, däribland den tidigare Real Madrid-spelaren Emilio Butragueño, Atlético Madrids Fernando Torres och Real Madrids veteraner Raúl González, Isco och Iker Casillas.


== Kända personer födda i Madrid ==
Iker Casillas
Plácido Domingo
Raúl González
Julio Iglesias
Enrique Iglesias
Michael López-Alegría
Federico Moreno Torroba
Fernando Torres


== Se även ==
Real Madrid, fotbollslag
Atlético Madrid, fotbollslag
Getafe CF, fotbollslag
Rayo Vallecano, fotbollslag


== Referenser ==


== Externa länkar ==
 Wikimedia Commons har media som rör Madrid.
Stadens webbplats