Madrid is siet 1561 de Hööftstadt van Spanien un hett vandagen 3,2 Millionen Inwahners un liggt in de Metropolregion Madrid. De Stadt is dat politische un kulturelle Hart van dat Land un togliek de wichtigste Hannels- un Verkehrsmiddelpunkt. Se liggt 662 m över NN an den lütten Fluss Manzanares un is de Seet van de spaanschen Regeerämter un de groten Banken. Madrid hett fief Universitäten un darto noch Hoochscholen un Akademien. Dat Hart van de Stadt is de Puerta del Sol. 

Dat Prado-Museum mit siene rieke Biller- un Skulpturen-Sammlung is de kulturelle Middelpunkt. Besunners weertvull unner de 3000 Biller sünd de Warken van den spaanschen Maler Velasquez (1599-1660). Dicht bi dat Prado-Museum liggt de parque de Retiro, de bekanntste un gröttste Parkanlaag van de Stadt. 
Dat Klima in de Stadt is ruuch in de Hööchde van 662 m över NN tomidden van de boomlose, dröge un evene Landschap. De lange Sommer is heet un stövig, de Winter is koolt un stöörmsch.
Madrid is ene junge Metropol. In dat 9. Johrhunnert boon de Mauren an de Steed, wo vandagen de Königspalast steiht, ene Borg up. De Anlaag wurr Magerid nöömt un af 939 Madschricht. 1038 wurr Madrid kastielsch. As König Felipe II. 1588 siene Residenz in Toledo upgeev un na Madrid umtoog, fund de Upstieg van de Stadt an. 1606 wurr se offiziell spaansche Hööftstadt.
In den spaanschen Börgerkrieg van 1936 bit 1939 weer Madrid bit tolest republikaansch un leed groten Schaden dör düütsche un italiensche Bombenangrepen. Van 1939 bi 1975 harr Franzisco Franco sienen Sitt in de Stadt. Na sienen Doot wurr Juan Carlos I. König van Spanien. He sett sik för de Demokratisierung in. Mit siene Familie wahnt he buterhalf van de Stadt in en lütt Slott. 
1992 weer Madrid „Kulturhööfstadt vun Europa“. 2004 kemen bi enen Terroranslag up veer vull besette Iesenbahntöög 190 Minschen to Doot.


== Weblinks ==

Homepagevun de Stadt (spaansch)
Ein Besuch in Madrid vom 18. bis 21. Dezember 2018 vun Gerhard Hund