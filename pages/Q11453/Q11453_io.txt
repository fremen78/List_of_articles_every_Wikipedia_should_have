Irigaco esas l'uzo di kontrolita quanti di aquo por posibligar la vivo e la kresko di kultivi, nome en regioni ube pluvo-quanto esas skarsa o male distributata. Irigaco uzabas en agrokultivo da diferanta civilizuri en diferanta regioni de la planeto dum plu kam 5 mil yari, o mem plu ante. Exemple en Irak, che regiono Choga Mami, trovesis kanalo qua on kredas ke uzesis por irigaco cirkume 6 mil yari aK.
Irigaco posibligas praktikar kultivado, prezervar peizaji e rekuperar suli en sika arei. Existas diferanta manieri por facar irigaco, exemple gutifo-irigaco, qua varsas aquo en guti sur la sulo multe proxim la radiki di planti por efikive distributar ol, sparanta plu multa aquo kam altra sistemi.