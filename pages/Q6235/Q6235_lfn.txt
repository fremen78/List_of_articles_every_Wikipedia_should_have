Nasionalisme es la sistem political, sosial, e economial marcada par la promove de la intereses de un nasion spesifada, spesial con la gol de gania e manteni autonomia de la propre pais. La ideolojia political de nasionalisme teni ce un nasion debe governa se mesma, libre de interfere de estra, e es liada a la conseta de autonomia. Nasionalisme es orientada a la developa e manteni de un identia nasional, fundida sur cualias sosial compartida, como cultur, lingua, relijio, e politica, e la crede en un asendentia comun. Nasionalisme, donce, vole conserva la cultur de un nasion, par la media de orgulo en atenis nasional, e es liada prosima a patriotisme, cual, en alga casos, inclui la crede ce la nasion debe controla la governa e modo de produi de la pais.
Istorial, nasionalisme es un conseta moderne cual ia comensa en la sentenio 18, de un estende ideolojial plu grande ca la afisa a la familia, a autoria local, e a la pais nativa. On ave tre modeles consetal per comprende la orijines e fundas de nasionalisme. La model prima es primordialisme o perenialisme, cual proposa nasionalisme como un fenomeno natural, ce nasiones ia esiste sempre. La model du es etnosimbolisme, un vista complicada e istorial, cual esplica nasionalisme como un fenomeno dinamica e evoluinte, saturada con sinifia istorial par la lias sujetal de la popla a simboles nasional. La model tre es modernisme, cual proposa ce nasionalisme es un fenomeno sosial resente cual nesesa la strutures sosioeconomial de sosias moderne per esiste.
On ave definis variante per cual composa un nasion, cual resulta en formas variante de nasionalisme. Lo pote es un crede ce sitadania en un stato debe es limitada a un grupo etnical, cultural, relijial, o idential, o ce la multinasionalia en un sola stato debe, par nesesia, inclui la direto per espresa e pratica un identia nasional an par minorias. La adota de identia nasional como developa istorial ia es comun la resulta de un responde par grupos influentosa nonsasiante con identias tradisional car los vide un noncoere entre la ordina sosial como los defini e la esperiea de acel ordina sosial par sua membros, resultante en un situa de stranjeri cual nasionalistes vole solve. Esta stranjeri resulta en un sosia o sosias reinterpretante identia, reteninte elementos cual es videda como asetable e sutra elementos videda como nonasetable, per crea un comunia unida. Esta developa pote es la resulta de problemes de strutur interna, o la resulta de amargia o odia par un grupo esistente contra otra comunias, spesial potias stranjer cual es o es persepida como controla los. Sloganes, imajes, banderas, imnos, linguas, mitos, e otra simboles de la identia nasional es multe importante en nasionalisme.
An si nasionalisme pote es un promove positiva e an nesesada, per esemplo per libri un popla de domina par potias stranjer como colonialisme, o malvolente como en un autocratia, lo pote ance deveni multe negativa. En sua esaia clasica sur la topica, George Orwell distingui entre nasionalisme e patriotisme. Patriotisme, el dise, es la dedica a un loca spesial, ma nasionalisme es "un famia per potia, moderada par autoengana.":

Un nasionaliste es un ci pensa sola, o xef, en la lingua de prestijia en compete. El pote es un nasionaliste positiva o negativa - cual es per dise, el pote usa sua enerjia mental o en suporta o en desvalua - ma en cualce modo, sua pensas depende sempre de vinses, defetas, ganias e desonora. El vide istoria, spesial istoria contempora, como la asende e desende de unias de potia grande, e cada aveni pare a el como un mostra ce sua propre lado es altinte e alga oposor odiada es basinte. Ma, final, lo es importante ce on no confusa nasionalisme con la adula simple de susede. La nasionaliste no segue la prinsipe de alia se con la lado la plu potiosa. En loca, car el ia eleje sua lado, el convinse se ce lo es la plu potiosa, e es capas per adere a sua crede an cuando la fatos es inondante contra el.


== Referes ==