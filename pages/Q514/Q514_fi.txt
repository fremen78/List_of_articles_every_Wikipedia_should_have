Anatomia (muinaiskreikan sanasta ἀνατομή, anatome 'leikkaus') tarkoittaa eliöiden muotoa ja rakennetta sekä kehon osien suhdetta toisiinsa. Se on erityisesti biologian ala, oppia eliöiden rakenteesta. Sana anatomia tulee kreikankielisistä termeistä ana (erilleen) ja temuein (leikata).


== Anatomian osa-alueet ==
Oppia eläinten anatomiasta kutsutaan zootomiaksi, oppia kasvien anatomiasta fytotomiaksi ja ihmisen anatomia tutkii ihmisen rakennetta. Vertaileva anatomia taas vertailee eri eläinten sisäistä rakennetta selvittääkseen eri lajien välisiä sukulaisuussuhteita. Anatomia voidaan jakaa makroanatomiaan, joka tutkii esimerkiksi lihasten ja luiden rakenteita sekä mikroanatomiaan, johon kuuluvat histologia ja sytologia. Patologinen anatomia tutkii anatomiassa esiintyviä poikkeavia rakenteita.


== Anatomian tutkimus ==

Anatomian tutkimusta länsimaissa vaikeutti pitkään uskonnon asennoituminen kuolleiden ruumiiden leikkelyyn, ja siksi esimerkiksi keskiajalla uskottiin naisen kohdun olevan elimistössä ympäriinsä liikuskeleva pussi, joka vain loppuraskauden ajaksi ankkuroituu lantioon. Vasta valistuksen ajalla päästiin todella tutkimaan ihmisen anatomiaa pintaa syvemmältä eli dissektoimalla.
Anatomian tutkijasta käytetään nimitystä anatomi.


== Anatomian terminologiaa ==

Eri eliöille on määritelty anatominen asento, jonka suhteen eri rakenteiden sijainteja kuvaillaan. Esimerkiksi ihminen seisoo anatomisessa asennossa selkä suorassa, jalat hieman harallaan, pää keskilinjassa, kädet hieman sivuilla kämmenpuoli eteenpäin ja sormet irrallaan toisistaan.
Anatomiset tasot ovat tasoja, joiden voidaan kuvitella kulkevan ruumiin läpi. Sagittaalitaso on mikä tahansa taso, joka jakaa ruumiin vasempaan ja oikeaan puoliskoon. Mediaanitaso on sellainen sagittaalitaso, joka jakaa ruumiin täsmälleen keskeltä kahtia. Frontaalitaso on mikä tahansa taso, joka on kohtisuorassa sagittaalitasoon nähden eli jakaa ruumiin etu- ja takaosaan. Horisontaalitaso puolestaan jakaa ruumiin ylä- ja alaosaan. (Katso kuva.)


=== Sijainnit ===
Seuraavilla latinasta johdetuilla termeillä kuvaillaan anatomiassa eri rakenteiden sijainteja:

mediaalinen: keskellä (mediaanitasossa) sijaitseva – esimerkiksi nenä sijaitsee mediaalisesti kasvoissa
lateraalinen: mediaanitasosta poispäin sijaitseva – esimerkiksi pikkuvarvas on lateraalisin varvas
posteriorinen: takana sijaitseva
anteriorinen: edessä sijaitseva
proksimaalinen: lähempänä oleva – esimerkiksi reisiluun proksimaalipää kiinnittyy lantioon
distaalinen: kauempana oleva – esimerkiksi reisiluun distaalipää on polveen yhteydessä
sentraalinen: keskus-, keskeisesti sijaitseva
perifeerinen: ääreis-, kaukana ruumiin keskustasta sijaitseva (esimerkiksi sydän sijaitsee sentraalisesti, sormet perifeerisesti)
superfisiaalinen superficialis: pinnallinen
profundus: syvä
superiorinen: ylhäällä sijaitseva
inferiorinen: alhaalla sijaitseva


=== Suunnat ===
Eri ruumiinosien nimistä johdetut adjektiivit tarkoittavat kyseisen ruumiinosan suunnassa olevaa:

dorsaalinen: selänpuoleinen tai kämmenselän tai jalkapöydän puoleinen – vartalossa ja kädessä dorsaalinen on posteriorinen
ventraalinen: vatsanpuoleinen
palmaarinen: kämmenen puoleinen
plantaarinen: jalkapohjan puoleinen
kraniaalinen: kallonpuoleinen – huomaa, että siinä missä ihmisellä vartaloon nähden kraniaalinen rakenne on superiorinen, esimerkiksi sialla kraniaalinen on anteriorinen
kaudaalinen: hännänpuoleinen
nasaalinen: nenänpuoleinen
temporaalinen: ohimonpuoleinen
rostraalinen: kärsänpuoleinen – sanaa käytetään myös ihmisen anatomiassa puhuttaessa aivojen rakenteista


=== Liikkeet ja asennot ===
Anatomian termistöön kuuluvat myös erilaisten liikkeiden ja asentojen termit:

adduktio: lähennys (esimerkiksi käsi tuodaan kiinni kylkeen)
abduktio: loitonnus
fleksio: koukistus
ekstensio: ojennus
rotaatio: kierto
supinaatio: uloskierto
pronaatio: sisäänkierto
lateraalirotaatio: ulospäin kääntäminen
mediaalirotaatio: sisäänpäin kääntäminen
dorsifleksio: jalkaterän taivutus ylöspäin
plantaarifleksio: jalkaterän ja varpaiden taivutus alaspäin
oppositio: peukalon pään vieminen muiden sormien päiden yhteyteen


== Lähteet ==


== Kirjallisuutta ==
Opas anatomiaan, alkuteos Atlas der Anatomie, Königswinter : Ullman, 2009.


== Aiheesta muualla ==

Yle Oppiminen: Ihminen