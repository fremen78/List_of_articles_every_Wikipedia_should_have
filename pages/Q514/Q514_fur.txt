La anatomie (dal grêc  ανατομή, anatomè = "dissezion"; formât di ανά, anà = "traviers", e τέμνω, temno = "taiâ") e je la sience che e studie la forme  e la struture  dai organisims. E fâs part ad in plen de biologjie.
La "division taiant" al è un dai mieçs di studi di cheste sience, che in maniere plui juste e podarès jessi clamade "morfologjie".
La anatomie e ven ripartide in anatomie animâl (zootomie) e vegjetâl (fitotomie).
Il studi des relazions tra creaturis diviersis o orghins di creaturis diviersis e ven dite anatomie comparade; cuant che e je limitade a une sole specie animâl, e ven dite anatomie speciâl.
Prime rapresentante de anatomie speciâl e je la anatomie umane; cheste e pues jessi calcolade di diviers ponts di viste.
Dal pont di viste medic e je la cognossince de forme, posizion, misure e interrelazion des variis parts dal cuarp uman in salût, e a chest studi a vegnin dâts i tiermins anatomie umane descritive o topografiche.
Par une cognossince curade di ducj i detais anatomics a coventin agns di osservazion e e je possedude dome di pôcs. Il cuarp uman al è cussì complès, che dome un numar ristret di anatomiscj umans al parone ducj i siei detais: tancj si specializin dome su cualchi part, tant che il cerviel, lis vissaris, e v.i., contentantsi di une buine cognossince gjenerâl dal rest dal cuarp.
La anatomie topografiche e à di jessi imparade di ogni aspirant anatomist midiant la ripetude dissezion e ispezion dai cadavars. 
L'ûs de autopsie e de vivisezion pal studi de anatomie, al à dât origjin al tiermin furlan "tumie", o sedi cruzi, torment.
Dal pont di viste morfologjic, la anatomie umane e je un studi sientific che al à tant che ogjet la scuvierte des causis che a àn puartât ae struture di cumò de creature umane, e i covente la cognossince di altris siencis: la istologjie, la citologjie e la fisiologjie.
La anatomie patologjiche e je il studi dai orghins malâts. Intant che lis variis dissiplinis de anatomie normâl, che si aplichin a varis fins a àn une denominazion particolâr tant che anatomie mediche, chirurgjiche, gjinecologjiche, artistiche e superficiâl; la comparazion anatomiche des diferentis etniis e fâs part de sience de antropologjie fisiche o de anatomie antropologjiche.