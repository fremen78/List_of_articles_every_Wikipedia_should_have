Sil sanal voib olda toižid znamoičendoid; miše nähta niid, tulgat tänna.
Rok vai rokmuzik (angl.: rock music) om populärižen muzikan čuradusiden riven ühthine nimituz.
Anglijan kelen rock-verb kändase «löuhkta», «čibutada», «bajutelda», «čibudas». Se libui kut aigaližemban rok-n-roll-žanran nimen lühenduz i znamoičeb harakterižid rok-n-rollan täht sidodud likundan märitud formha ritmižid mujegid, ende roll, twist, swing- i shake-sanad oliba ottud analogižikš nimitamha stilid. Edestadas roksädusid bangutezsoitoiden, «kormatud» elektrogitaroiden i basgitaroiden kävutandanke paksumba kaiked. Harakterizuidas rokmuzikantoid ičeze sätud kompozicijoiden vändol, tekstanke anglijan kelel tobjimalaz.


== Istorii ==
Rokmuzik sündui blüzan alusel AÜV:oiš i Sures Britanijas 1950-nzil vozil. Istorižikš ezmäižed rokžanrad oma rok-n-roll i rokabilli. Jäl'ghižed alažanrad oliba 1960-nziden voziden populärižhe muzikha sidodud, ned oliba folk, kantri, skiffl, muzikholl.
Siš aigaspäi rokmuzikan korged aig zavodihe AÜV:oiš i Päivlaskmaižen Evropan maiš. Ühtištadihe rokad muzikan kaikidenke toižidenke čuradusidenke, uded alažanrad sünduiba 1990-nzihe vozihesai. 1960−70-nzil vozil kaik päižed alažanrad sünduiba: artrok, džazrok, hardrok, pankrok, rokavangard. 1980-nziden voziden augotišes formiruihe mugomid alažanroid kut postpank, uz' ald, al'ternativine rok. Järed ičevuitte rokan metal-sarak sädihe 1970-nzil vozil, ezmäi klassine hevimetal, 80-nzil vozil radikaližembad treš, det, blek, 90-nzil segoitadihe metalad toižidenke žanroidenke: simfo, folk, gotik, prog. Niil-žo 1990-nzil vozil šingotaškanziba granž (libui 80-nziden keskes), britpop (sündui 60-nzil), al'ternativine metal (om 80-nziden lopuspäi), rok Venämas. Rokmuzik eli krizisas läbi 2000-nzil vozil. Sid' Internetan leviganduz vedi vanhid žanroid populärižusennoks, erased-se čihodanuded rokgruppad ühtištiba tošti. Hillašti no kaikenaigašti nacionaližed roklikundad šingotasoiš, pajoidenke rahvahaližil kelil.


== Homaičendad ==


== Irdkosketused ==
Viž kaikiš znamasižembad rokmuzikan muzejad mail'mas rockcult.ru-saitan versijan mödhe. (ven.)