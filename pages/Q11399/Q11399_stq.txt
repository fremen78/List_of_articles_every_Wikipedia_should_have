Rockmusik is die groote Begriff foar Musikgjuchten, doo sik kuut foar 1970 uut ne Miskenge fon uur Musikgjuchten as t.B. Beatmusik, Blues un Rock'n'Roll äntwikkeld häbe.


== Geskichte ==
Ju Rockmusik is äntsteen ut dän Rock ’n’ Roll, die in do leete füüftiger un äddere säkstiger Jiere sien Tied hiede. Bekoande Fertreeder fon dän Rock ‘n’ Roll sunt Bill Haley, Elvis Presley, Buddy Holly, Chuck Berry un James Brown.
Dissen Rock 'n' Roll wuude inne säkstiger Jiere in Änglound ferannert, foarallen fon do Beatles un do Rolling Stones. Dät Musikblääd Rolling Stone beteekent dän Titel "(I can't get no) Satisfaction" ut dät Jier 1965 fon do Rolling Stones as ännelke Gebuurtsuure fon dän Rock. Die Rock goolt, as ju maaste näie Musik, as ansteetich. Ju luude, obszöne Musik, do longhierige, käke Protagonisten wieren n Skandaal foar ju oolde Sälskup. In n twäiden Haaldeel fon do Säkstiger begeen dan di Apstiech fon so bekoande Bands as Led Zeppelin, The Jimi Hendrix Experience, Deep Purple un Cream. Sied Midde fon do Säkstiger Jiere äntstuude ju Hippie-Bewäägenge, ju deer ääng mäd dän Rock ferbuunen waas. Juun do freedelke Hippies rakt dät sietdäm uk do gewaldkloore Rockere, foar allen do Hells Angels, do dät Ounsjoon fon ju Rockkultuur masse Skoad däin hebbe. An t Eende fon do säkstiger roat dät aal masse bekoande Rockmusikere, do mäd hiere groote Unnerskeede die Uursproang fon do fuulen unnerskeedelken Genres fon ju Rockmusik in ju lätere Tied wieren.
In do Soogentiger Jiere spaltete sik ju Rockmusik in two Haudgjuchten: Ap een Siede ju kunstleriske Gjuchte, ut ju leeter ju Popmusik äntstuud, un ap ju uur Siede ju rebelliske Gjuchte deerunner die Metal, die Punk un die Hard Rock. Buute dät bigon in do Soogentiger di Uuttuusk twiske Rock, Jazz, Reggae un Soul. 
In do Tachentiger roat dät n gewaltigen kommerzielle Ärfoulch for do so namten "Pop-Metal-Bands", die man gau skromp un ferswoont. Dät waas aan Gruund wieruum fon do an di Unnerskeed twiske Rock un Pop bisunners bitont wuude, foar aalen fon ju Independent-Szene, ju sik as Ätterfoulger fon dän Punk sach un leeter in ju Alternative-Szene apgeen is. Mäd dän Heavy Metal hied uk n ursen Twiech siene Hoochtied, uut dän fuule Gjuchten äntwickkelt häbe.
Tou Bigin fon do njuugentiger Jiere roat dät mäd dän Grunge noch wier ne Bewewäägenge do sik mäd hier eenfachere Musik juun do digitaale Experimente in do foarigen Jiere wändete. Do bekoandesten Vertretere sunt Nirvana, Pearl Jam, Sondgarden un do Smashing Pumpkins. Ätter dän Dood fon dän Nirvana-Sjunger Kurt Cobain fersoank di Grunge gau wier inne Unnergruund.
Däälich rakt dät een groote Retro-Wälle, mäd Bands un Sjungere, do sik ap ju Musik uute Säkstiger Jiere biluuke.