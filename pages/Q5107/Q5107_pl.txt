Kontynent (łac. continens – łączny) – w geografii fizycznej: olbrzymi pod względem powierzchni (rzędu kilku mln km²) obszar lądu, otoczony (oblany) ze wszystkich stron morzami i oceanami, a z innymi kontynentami połączony co najwyżej wąskimi przesmykami (Ameryka Północna i Ameryka Południowa, Eurazja i Afryka). W geotektonice i geomorfologii, kontynent określa się jako lądową część cokołu (bloku) kontynentalnego (do którego należy szelf kontynentalny z morzami szelfowymi), kontynent obejmuje więc także przybrzeżne wyspy, znajdujące się na tym samym cokole kontynentalnym.
Liczba kontynentów budzi kontrowersje. Na gruncie geografii fizycznej, geologii i geotektoniki wyróżnia się 6 kontynentów:

Afrykę (30,4 mln km²)
Amerykę Południową (17,8 mln km²)
Amerykę Północną (24,2 mln km²)
Antarktydę (13,2 mln km²)
Australię (7,7 mln km² )
Eurazję (54,8 mln km²), w tym:
Europa (10,2 mln km²)
Azja (44,6 mln km²).
Jednak w innym podziale Europa i Azja traktowane są jako osobne kontynenty, co oznacza istnienie 7 kontynentów.
Kolejnym kontynentem mogłaby być Zelandia, która oderwała się od Australii około 70 mln lat temu. Aż 94% tego postulowanego kontynentu znajduje się pod powierzchnią wody, a pozostałe 6% to Nowa Zelandia i okoliczne wyspy.


== Zobacz też ==

dryf kontynentalny
mikrokontynent
superkontynent
subkontynent
unia kontynentalna


== Uwagi ==


== Przypisy ==