Henri Émile Benoît Matisse (1869–1954) var en fransk bildekunstner.
Matisse regnes som en av de største blant de tidlige modernistene, og han arbeidet med ulike uttrykksformer og materialer, men var hovedsakelig maler. 


== Liv og verk ==


=== Bakgrunn ===
Matisse vokste opp i Bohain-en-Vermandois og flyttet i 1887 til Paris for å studere juss. I en sykdomsperiode begynte han å male, og i 1891 begynte han å studere malerkunst ved Académie Julian i Paris, der han blant studerte under Odilon Redon og Gustave Moreau.


=== Kunstnerkarriere ===
Han var i begynnelsen sterkt påvirket og inspirert av verkene til Édouard Manet, Paul Signac og Paul Cézanne. Han ble snart leder for de kunstnerne som kalles fauvister. I 1901 deltok han i en utstilling, og i 1904 hadde han sin første separatutstilling. 
I perioden 1908-1911 hadde Matisse sin egen kunstskole i Paris. 
Verkene fra perioden 1906–1917 regnes blant hans ypperste. Etter at han bosatte seg i Nice i 1921, traff han André Derain, noe som påvirket hans maling. 
Da ble kunsten hans mer dekorativ og mindre intens. 
Etter å ha skilt seg av med kunstskolen, reiste han mer og mer rundt, blant annet i Afrika og Europa, for å holde utstillinger med sine bilder.
Etter annen verdenskrig ble Matisse syk av kreft og kunne derfor ikke stå ved sitt staffeli og male. Derfor begynte han å lage klippe-klistre-bilder/découpage, som han også er så kjent for. Disse ble til med hans assistenters hjelp. Han farvet selv papir som han deretter klippet ut i stykker. Disse papirstykker satte han sammen, så de til sist dannet et bilde. Noen ganger tok det ham flere dager at få den rette balanse frem i et slikt bilde. Alt dette og meget mer kunne han på tross av at han satt i rullestol og noen ganger var så svak at han måtte fullføre sine bilder i sengen. Han laget klippe-klistre-bilder/découpage helt frem til sin død i Nice den 3. november 1954. Han ble 84 år gammel.
I Nice er der et museum for Henri Matisse i velhaverbydelen Cimiez, 164 Av. des Arènes de Cimiez hvor der også finnes oldtidsutgravninger.


== Norske elever ==
Mange norske kunstnere og kunststudenter dro til Paris for å studere under Matisse. Blant disse var Jean Heiberg, Bernhard Hinna, Per Krohg, Axel Revold, Alf Rolfsen, Henrik Sørensen, Per Gjemre, Bernhard Greve, Per Deberitz og Einar Sandberg.
Matisse-elevene var kulturelt knyttet til Lysaker-kretsen, med Erik Werenskiold i spissen, mens «ny-impresjonistene» (eller «munchianerne») Bernhard Folkestad, Ludvig Karsten, Henrik Lund, Søren Onsager m.fl. var knyttet til kretsen omkring Christian Krohg. Stridstemaet om det maleriske kontra det lineære ble ytterligere tilspisset av striden om det nasjonale og det internasjonale i kunsten. Matisse-elevene hadde en modernistisk, internasjonal bakgrunn, men sluttet seg like fullt til de nasjonalidentitetsbyggende strømningene, mens «ny-impresjonistene» hadde individets absolutte autonomi som prinsipp. Denne striden førte til at syv Matisse-elever - Sørensen, Heiberg, Revold, Sandberg, Deberitz, Thygesen og Grande - og malerne Erik Werenskiold, Oluf Wold-Torne, Thorvald Erichsen, Wilhelm Wetlesen, Kristen Holbø, Lars Jorde og Dagfin Werenskiold dannet foreningen «De 14» som presenterte seg i en separat paviljong, betalt av egen lomme, under Norges 100-årsjubileumsutstilling på Frogner i 1914. «Ny-impresjonistene» deltok  i den offisielle presentasjonen, med Christian Krohg som sjefskurator. At «De 14» markerte seg som noe separat og adskilt fra jubileet og arven etter I.C. Dahl, kan ha medvirket til deres gjennombrudd på den tiden.


== Referanser ==


== Eksterne lenker ==
(en) Henri Matisse – kategori av bilder, video eller lyd på Commons 
(en) Henri Matisse – galleri av bilder, video eller lyd på Commons 
(en) Henri Matisse på Internet Movie Database 
(en) Henri Matisse på Discogs 
(en) Henri Matisse på MusicBrainz 
(en) Artchive
(no) Kunstweb
(en) Henri Matisse
(en) Henri Matisse: Life and Work  200 hi-res images