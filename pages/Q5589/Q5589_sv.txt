Henri Matisse, Henri Émile Benoît Palen, född 31 december 1869 i Le Cateau-Cambrésis i Nord, död 3 november 1954 i Nice i Alpes-Maritimes, var en fransk konstnär som tillsammans med André Derain bröt mark för 1900-talets första konstriktning, den så kallade fauvismen.


== Biografi ==
Henri Matisse är en av de främsta bland de tidiga modernisterna och han arbetade med varierande uttrycksmedel och material som bildkonstnär, grafik, teckning, skulptur, men var i huvudsak målare. Matisse föddes i Le Cateau-Cambrésis men växte upp i Bohain-en-Vermandois i departementet Aisne. Han flyttade 1887 till Paris för att studera juridik. Under en tids sjukdom började han måla och 1891 inledde han studier i måleri på Académie Julian i Paris, där han bland annat studerade för symbolister som Odilon Redon och Gustave Moreau.
I början var Matisse mycket influerad och inspirerad av impressionistiska verk av Édouard Manet, Paul Signac och Paul Cézanne, men skulle snart bli en ledargestalt för en grupp målare som kallas fauvister. 1902 deltog han i en samlingsutställning på Galerie B. Weill och kunde för första gången sälja en del. 1904 hade han sin första separatutställning hos Ambroise Vollard. När han flyttade söderut till bland annat franska rivieran, träffade han André Derain. Hans måleri utvecklades och verken mellan 1906 och 1917 räknas till hans förnämsta. Efter att han bosatt sig permanent i Nice 1921 blev hans konst mer dekorativ och lite mindre intensiv. 
Den svenske konstnären och författaren Carl Palme tog 1908 initiativet till bildandet av Académie Matisse i Paris, där bland andra 40 svenska elever fick sin utbildning under Matisses ledning. Sigrid Hjertén, Isaac Grünewald, Edward Hald och Einar Jolin ingick i elevskaran.
1937 beslagtog Propagandaministeriet i Nazityskland det som fanns av honom på tyska museer, därför att hans konst definierades som entartete Kunst och sådant skulle inte finnas i riket. Det var 3 grafiska blad, 5 målningar, 1 skulptur och 4 teckningar. Verken spreds därefter till privatpersoner och institutioner utomlands via konsthandlare och auktioner.
1941 fick han besked om att han hade cancer, men trots att han blev rullstolsburen hindrade inte detta honom från att arbeta med sin konst. Han var dock märkt av sjukdomen och det var vid denna tidpunkt han började arbeta med gouaches découpées, klippta gouacher, vilket även det blivit ett signum för Matisse, tack vare hans känsla för färg och form. Boken Jazz (1947) är ett bokkonstverk som består av 20 illustrationer av detta slag utöver texter av Matisse. Illustrationerna är ursprungligen just "pappersklipp" eller en form av färggrann silhuettkonst. 
Åren 1949–1951 upptogs Matisse av utsmyckandet av Chapelle du Rosaire de Vence.
Moderna Museet i Stockholm innehar några verk av Matisse och han är representerad vid bland annat Göteborgs konstmuseum, Arkivet för dekorativ konst och Nationalmuseum i Stockholm.


== Verk ==


=== Harmoni i rött ===
I målningen Harmoni i rött (1908) sammanfattade och fullbordade Matisse den fauvistiska revolutionen med en pulserande komposition av linjer och enhetliga färgfält, ett lysande försök till en ren, barnasinnad, kreativ lek med enklast möjliga bildmässiga medel, några få kontrasterande varma och kalla färger och en del böjda och en del raka linjer. Perspektiv och modellering har helt försvunnit, rummet har reducerats till ett minimum, ljuset har helt enkelt blivit en enhetlig färgfunktion, inte ett återsken från en belyst yta. Färg flödar över rummet och blir till något väsentligt, som omsluter betraktaren, så att vi börjar att bli delaktiga av upprymdheten i konstnärens egen inlevelse i sitt uttrycksmedel.


=== La pastorale ===
La pastorale av Henri Matisse ska ha blivit slängd i en sopcontainer i samband med en konstkupp mot ett museum i Paris.


== Utmärkelser ==
Asteroiden 8240 Matisse är uppkallad efter honom.


== Galleri ==

		
			
			
		


== Källor ==
Freie Universität Berlin: Beschlagnahmeinventar Entartete Kunst. (emuseum.campus.fu-berlin.de) (tyska)
Carl Palme: Konstens Karyatider (Rabén & Sjögren, 1950)
Utförlig källförteckning i franska Wikipedia.
Representativt bildmaterial i engelska Wikipedia.


=== Noter ===


== Externa länkar ==
 Wikimedia Commons har media som rör Henri Matisse.
Henri Matisse i Libris
Henri Matisse hos Europeana