Atheismo (ab le greco: a- ("sin" o "non") e theismo, le credentia in un deo o deos) es le stato de esser sin credentia in un deo o deos.

Qualcunque persona qui non crede in le existentia de un deo o deos es un atheo o atheista (ambe parolas son in le IED) — includente illes qui affirma que deos non existe e illes qui, pro qualcunque ration, non face qualcunque affirmation a proposito del existentia de deos. In le uso moderne, reflectite in le majoritate del dictionarios, atheismo es le assertion que deos non existe, o que le existentia de deos ha un probabilitate infinitesimal. Le atheismo non es synonyme de irreligion; le idea de un universo eterne non create es un importante concepto in alcun religiones e assi il es possibile esser multo religiose e multo athee.
Le termino agnosticismo (cuneate per T. H. Huxley in 1869) describe un forma de scepticismo philosophic in le qual le existentia de deos es considerate inverificabile o in le qual le investigation de un tal existentia es considerate improductive.
Alcun autores, particularmente in Internet, usa le termino "atheismo forte" (o "explicite") pro le negation del existentia de deos, e "atheismo debile" (o "implicite", o "blande") pro le mer manco de credentia, sin le negation active de deos. In le tradition del pensamento libere, le terminos analoge es atheismo "positive" e "negative". In iste schema, le agnosticismo representa un rationamento pro le atheismo debile. Totevia, necun de iste terminos es in uso commun.
Le Encyclopædia Britannica estima que circa 2,5% del population mundial se considera athee. Le personas ha un tendentia plus considerabile, circa 12,8%, a considerar se "irreligiose". Le atheismo es aliquanto plus prevalente in Europa e Russia que in le Statos Unite e paises in disveloppamento. Per exemplo, secundo un inquesta de 2003 Archived 2007-03-04 at the Wayback Machine, 33% del adultos francese dice que "athee" defini lor position quanto a religion satis o multo ben.
Atheos qui exprime apertemente lor opiniones ha essite frequentemente maltractate, ostracisate, discriminate, o, in alcun paises, assassinate. Pro iste ration, es possibile que le atheismo es plus prevalente que le inquestas suggere, proque le personas pote esser reluctante a exprimer lor opiniones real. Illes qui tene opiniones theista frequentemente considera que illes qui non crede in Deo debe esser immoral o indigne de confidentia — improprie como membros del societate. Le scripturas del religiones abrahamic e de alcun alteres contine denunciationes de non credentes. In le medievo europee, le atheismo esseva considerate immoral, a vices mesmo criminal; le atheos poteva esser condemnate al morte per combustion, super toto in paises ubi le Inquisition esseva active. Ben que le Protestantismo suffreva de discrimination e persecution per le Ecclesia Catholic Roman, Johannes Calvin tamben favorava le combustion de atheos e hereticos.
Del altere latere, le atheismo ha essite a vices le postura official de alcun paises, como le ancian Union Sovietic, le paises ex-socialista del Europa del est ante 1989, e le Republica Popular de China. Karl Marx, un atheo, scribeva que le religion es "le opium del massas" e es nocive al societate, proque illo incoragia que le laboratores accepta le ordine social currente. Doctrinas marxista a parte, le statos communista pote haber trovate convenibile discoragiar le religion a fin de debilitar nucleos de opposition al stato. In le Union Sovietic e le Republica Popular de China, ecclesias que se submitteva al controlo statal esseva tolerate.
Tote disveloppamento militar in le Statos Unite desde le Secunde Guerra Mundial ha essite accompaniate per le uso frequente del mystification "Il non ha atheos in trencheas." Durante le Guerra Frigide, le facto que le antagonistas communista del Statos Unite esseva officialmente athee contribueva al vision que le atheos esseva indigne de confidentia e antipatriotic. In le campania presidential de 1987 in le Statos Unite officialmente secular, George H. W. Bush diceva [1] Archived 2003-11-07 at the Wayback Machine: "Io non sape si le atheos debe esser considerate citatanos, ni si illes debe esser considerate patriotas. Iste es un nation sub Deo." Declarationes similar esseva facite durante le controversia involvente le inclusion del phrase "sub Deo" in le Pledge of Allegiance ("Juramento de Fidelitate") american, parolas que esseva includite in le juramento in le initio del periodo del Guerra Frigide.
Malgrado le attitudes del Guerra Frigide, le atheos es protegite per le lege contra discrimination in le Statos Unite, e illes ha essite inter le plus vehemente campiones del separation juridic inter ecclesia e stato. Le cortes de justitia american ha interpretate con frequentia, ma controversemente, le requirimento constitutional de separation inter ecclesia e stato como le protection del non credentes, assi como le prohibition del stabilimento de qualcunque religion particular. Le situation juridic es frequentemente summarisate per le phrase: "Libertate de religion significa tamben libertate ab religion." [2]


== Vide etiam ==
Lista de atheos
Le sponsion de Pascal
Secularismo
Rationalismo
Apatheismo
Naturalismo
Deismo
Agnosticismo
Universismo
Jainismo
Buddhismo
Irreligion


== Ligamines externe ==
http://www.infidels.org/news/atheism/ — (anglese) The Atheism Web
http://www.positiveatheism.org — (anglese) Atheismo positive
http://www.atheists.org — (anglese) Atheos american


== Referentias ==