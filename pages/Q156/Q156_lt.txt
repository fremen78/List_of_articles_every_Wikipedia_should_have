Alkoholis – organinis junginys, turintis hidroksilo grupę (-OH) susijungusią su alkilo arba alkilinės grupės anglies atomu. Pagal tokių grupių skaičių skirstomi į vienhidroksilius, dvihidroksilius, trihidroksilius ir daugiahidroksilius. Paprasčiausias šios klasės atstovas metanolis: (CH3OH).
Bendra paprasto aciklinio alkoholio formulė yra CnH2n+1OH.
Jei naudojamas be papildomų patikslinimų alkoholis paprastai suprantamas kaip etilo alkoholis arba etanolis (C2H5OH). Gėrimai, turintys etilo alkoholio, vadinami alkoholiniais gėrimais.


== Žodžio kilmė ==
Žodžio alkoholis kilmė nėra tiksliai žinoma, tačiau manoma, kad jis yra arabiškos kilmės. Labiausiai paplitęs aiškinimas: arab. al kohl – „stibis, stibio milteliai“. Nors tarp alkoholio ir stibio iš esmės nėra jokio cheminio ryšio, tačiau galimas to paaiškinimas pateikiamas toks: smulkiai sutrintas stibis, jo milteliai buvo naudojami labai brangiems kosmetiniams pieštukams viduramžių Arabijoje, ir šis terminas (al kohl) ėmė prigyti kaip egzotinio, magiškų savybių turinčio elemento sinonimas. Tokios nepaprastos savybės buvo priskiriamos ir etanoliui, todėl jam irgi duotas al kohl pavadinimas, kuris palaipsniui tapo alkoholiu.


== Pirminiai, antriniai ir tretiniai alkoholiai ==

Alkoholiai yra skirstomi į pirminius antrinius ir tretinius pagal tai, prie kiek anglių yra prisijungęs C-OH anglies atomas. Paprasčiausi pavyzdžiai:


=== Pirminiai ===
metanolis (CH3OH)
etanolis (CH3CH2OH)
1-propanolis (CH3CH2CH2OH)
1-butanolis (CH3CH2CH2CH2OH)


=== Antriniai ===
2-propanolis ((CH3)2CHOH)
2-butanolis (CH3CH(OH)CH2CH3)


=== Tretiniai ===
2-metil-2-etanolis ((CH3)3CHCOH)


== Nomenklatūra ==
Alkoholių pavadinimai sudaromi iš atitinkamo alkano pavadinimo, pridedant priesagą -olis (metanolis pagal metaną, etanolis pagal etaną ir pan.). Jei yra dvi OH grupės, pridedama -diolis, jei trys – -triolis.
Paprastus alkoholius galima vadinti pasakant radikalo pavadinimą ir žodį „alkoholis“. Pvz.: metilo alkoholis, etilo alkoholis. Jei tretinis alkoholis, tai nurodoma pridedant tret-. Pvz.: tret-butilo alkoholis tai tas pat kaip 2-metil-2-propanolis.
Kartais alkoholių OH grupės numeravimas rašomas galūnėje. Pvz.: propan-2-olis tai tas pat kaip 2-propanolis.


== Išnašos ==

Vikicitatos