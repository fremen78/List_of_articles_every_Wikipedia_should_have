Sikizam ili sikhizam (punjabski: ਸਿੱਖੀ) je religija koja se temelji na učenju deset gurua koji su živjeli u Indiji u 16. i 17. vijeku. To je jedna od vodećih svjetskih religija s preko 23 miliona sljedbenika. Sikizam dolazi od riječi Sikh, koja dolazi od sanskrtskog korijena śiṣya (शिष्य) koja znači "učenik".
Dva temeljna sikistička vjerovanja su:

Vjerovanje u panteističkog Boga. Prva rečenica svetih spisa Sikha se sastoji od samo dvije riječi, i odražava osnovno vjerovanje svih sljedbenika religije: ੴ - Ek Onkar
Učenja Deset Sikh Gurua (kao i svih ostalih prihvaćenih islamskih i hinduističkih učenjaka) koja su dio Guru Granth Sahiba.
Guru Granth Sahib je sveti tekst Sikha koji oni drže svojim jedanaestim i konačnim guruom. Sikhizam je bio potaknut reformskim pokretima unutar hinduizma (npr. Bhakti, monizam, Vedska metafizika, guru ideal i bhajani) kao i sufističkim islamom. Razlikuje se od društvenih tradicija i strukture hinduizma i islama (kao što su kastinski sistem i purdah). Sikh filozofiju karakterizira logika, razumljivost i staložen pristup duhovnim i materijalnim pitanjima. Teologija se odlikuje jednostavnošću.


== Historija ==
Osnivač sikizma, Guru Nanak, se rodio 1469. godine u hinduskoj porodici na sjeveroistoku Indije. Nakon četiri putovanja na sve četiri strane svijeta (Tibet, Šri Lanka, Bengal, te Mekka i Bagdad), Guru Nanak je počeo propovijedati novu religiju i brzo se oko njega skupila grupa sikha (učenika). Po njegovim učenjima, religija je zamišljena kao veza između ljudi, mada je vremenom postala razlog za sukob među ljudima. U ovom smislu, Guru Nanak je prije svega bio protiv sukoba između hindusa i muslimana, te se također protivio ritualnim praktikama koje su ljude odvajale od osnovne duhovne potrage za Bogom. Guru Nanak je pokušao stvoriti religiju koja bi prevazišla razlike između hinduizma i islama, i odatle dolazi i njegova čuvena izjava: „nema hindusa, nema muslimana“.
Doktrina koju je propovijedao Guru Nanak je kao osnovu imala autoritet jedinog Boga, Stvoritelja. Guru Nanak je za Boga koristio izraz „pravo ime“, jer nije htio koristiti nikakvo konkretno ime. Po tome je Pravo Ime jedan i jedini Bog, suveren i svemoćan, iako može imati različita imena.
Guru Nanak je također uveo koncept maya („iluzije“). Po njemu mi vidimo ovaj svijet kao da je realan, ali je realnost ustvari samo Bog. Materijalni svijet je po tome jedino iluzija koja sprečava mnoge ljude zarobljene u materijalnom shvatanju da shvate jedinu pravu istinu - Boga. Sikhizam ipak zadržava hindusko učenje o reinkarnaciji, iako uči da ljudi mogu napustiti ciklus ponovnog rođenja ukoliko kroz dobra djela zadobiju blagonaklonost Boga.
Guru Nanak je bio oštar protivnik sistema kasta. Njegovi sljedbenici su ga zvali „guru“ („učitelj“). Prije smrti, Guru Nanak je imenovao novog gurua i predao mu u amanet da vodi sikhsku zajednicu. Ovo nasljeđivanje pozicije vođe je potrajalo do desetog gurua po imenu Guru Gobind, koji je prije svoje smrti 1708. godine pretvorio sikhizam u samostalnu religiju i označio svetu knjigu „Guru Granth Sahib“ kao jedanaestog i posljednjeg gurua. Svetu knjigu su napisali prethodni gurui, počevši sa petim (Guru Arjan). Guru Granth Sahib je napisana takozvanim gurmukhi pismom, ali na raznim jezicima: punjabi, sanskrit, boipuri i perzijski.


== Pet "K" ili predmeta vjere ==
Sikhi vjernici uz sebe uvijek moraju nositi sljedećih pet predmeta:

Kesh: duga kosa i brada koji se ne smiju sjeći
Khanga: mali češalj kojim se kupi kosa
Kara: metalna narukvica
Kacha: široke gaće koje omogućavaju neometanu borbu
Kirpan: mali bodež ili mač koji se ranije koristio u ceremonijalne svrhe. Kirpan simbolizira snagu i slobodu duha, samopoštovanje, te stalnu borbu dobra i morala protiv nepravde. Kirpan se ne smije koristiti za napad, ali je dozvoljena njegova upotreba za samoodbranu ili za zaštitu trećih lica.


== Hramovi ==
Sikhski hramovi se zovu gurdwara. U svakom hramu se na centralnom mjestu nalazi sveta knjiga „Guru Grant Sahib“.


== Sikhska imena ==
Sikhi muškarci koriste srednje ime Singh (lav) nakon prvog imena. Žene kao srednje ime koriste Kaur, po značenju princeza. Budući da se sikhi oštro protive sistemu kasta koje se u Indiji mogu odrediti po prezimenu, sikhi obično ne koriste prezime i predstavljaju se samo imenom i nastavkom Singh, odnosno Kaur.


== Vanjski linkovi ==
Guru Granth Sahib, sveta knjiga sikha (na engleskom)
SikhiWiki, Wikipedia sikha (na engleskom)
Sikh-History.com Informacije o historiji sikhizma Arhivirano 2021-05-08 na Wayback Machine-u (na engleskom)
Sikhs.org. Informacije o sikhskoj vjeri (na engleskom)