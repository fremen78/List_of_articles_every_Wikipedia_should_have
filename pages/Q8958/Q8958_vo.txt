Tefü gebs votik vöda: Gutenberg, logolös:, logolös padi: Gutenberg (Telplänov).

Hiel Johannes Gensfleisch zur Laden zum Gutenberg (zao 1400 - 1468 febul 3) äbinom goldismitan ä bükan Deutänik, kel ädatuvom bükami me tonats mufovik in Yurop (zao ün 1439) äsi in valem bükami cinik. Vobot veütikün oma: Bib ela Gutenberg, i sevädik as bib 42-lienik, pelofon vemo sekü kaliet jönavik ä kaenavik löpik oka.
Vü keblünots bükave, kels pegivülons ele Gutenberg, binons: datuv tonatas metalik mufovik, datuv metoda ad mekön mödotis gretik onas (lemödajafäd), geb niga me leül pämeköla, e geb bükapediana binü boad, sümika ad learafluki- e vinipedians ün ettim pägeböls. Ab tiket jenöfiko veütik oma äbinon geb binetas valik at as sit plagik. El Gutenberg ba ya äkanom gavön; palesagos, das ivobom pö kuprinigav ko lekanan sevädik as Mastan Pledakadas Motoy ye demön, das vestigams nulik ba ojonons, das geb tonatas mufovik äbinon volfam komplitikum, pö kel äkompenons tops e pösods distöfik.
Geb tonatas mufovik äbinon proged gretik leigodü namapenäd: mekamod teik bukas ettimo in Yurop ädabinöl, e kludo äkodon levoluti pö bukimekam Yuropik. Bükamasit ela Gutenberg pälasumon vifiko da Yurop valik e palelogon as bal binetas flunilabik pö Dönuliföfikam Yuropik. El Gutemberg eblebom jünu pösod vemo sevädik in kuliv pöpedik: ün 1999, el A&E Network se New York ägevon ele Gutenberg pladi balid liseda: People of the Millenium (Pösods Milyela), ed ün 1997 timapenäd: Time-Life ävälom datuvoti ela Gutemberg as veütikün milyela balid.


== Literat ==