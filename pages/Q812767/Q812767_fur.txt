Il sintoisim al è une religjon prevalentementri gjaponese.


== Origjin ==
Il non "shinto" dal cuâl "scintoisim" al fo cugnât intal VI secul d.C. par diferenziâ la religjon indigjene dal budisim che a si stave spandint in Gjapon.
Si pense che il sintoisim al vedi vût origjin dai rîts agraris svilupâts par organizâ comunitâts saldis che a coventavin par coltivâ il rîs.
Cussì a si scomençà a venerâ tancj dius de nature.
A cheste venerazion daspò a si zontà il timôr dai biâts che al puartà a fâ rîts par cuietâju.
Chest po dopo a si convertì in adorazion dai muarts.
Si ritignive che i dius de nature a fossin spirts che levin a torzeon intal aiar e che a cjapassin temporaniementri cuartîr intai "shintai", ogjets di adorazion come arbui, pieris, spielis, spadis. Parfin une intiere montagne come il Fuji, e podeve servî di shintai.
A 'ndi forin a le fin cussì tancj dius che i gjaponês a cugnarin l'espression "yaoyo-rozu-no-kami" che a significhe leteralmentri "vot milions di dius".
Inte religjon sintoiste chest numar al continue a cressi.


== Dotrine ==


=== Organizazion e rîts ===
Al è interessant il fat che il sintoisim nol à un fondadôr ni une dotrine formâl, dome çontraviers rîts e fiestis a promovin l'armonie de comunitât.
Par jessi in comunion cui dius, però, i scintoiscj a crodin che a si devi jessi purificâts di ogni cragne morâl e di ogni pecjât.
A 'ndi son dôs formis par purificâsi: l'o-harai e il misogi.
Il prin al ven fat di un predi che al spacote su le persone un ramaç di sakaki (simprivert) al cuâl e son leâts tocs di cjarte o di lin; mentri il secont si complìs par mieç de aghe.
A nassè po dopo, la convinzion che il Gjapon al jere une nazion divine. Intal XIII secul e nassè la crodince dal kamikaze (aiar divin)
Si dîs che par ben dôs voltis i mongui a assaltarin l'isule di Kyushu e par dôs voltis a forin parâts indaûr da lis bovadicis.
I gjaponês a atribuirin chescj aiars (kaze) ai lôr dius (kami) partant di achì al ven il non.


=== Religjon di stât ===
Cuant che il sintoisim al deventà religjon di stât, ancje l'imperadôr al fo considerât sacri e inviolabil, cussì che al deventà il diu suprem dal sintoisim.
Nonostant il sintoisim al ves za fonts scritis, l'imperadôr al emanà un scrit che par vie che al vignive di lui al fo considerât "scrit sacri".
Partant inte lôr ricercje di un diu i sintoiscj, basant lis propriis crodincis su la mitologjie, a stramudarin un sempliç om, l'imperadôr, intun diu.


== Leams ==
(inglês) Associazion par la difusion dal sintoisim