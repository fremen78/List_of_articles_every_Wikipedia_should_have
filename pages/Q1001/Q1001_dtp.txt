Mohandas Karamchand Gandhi (Gujarati: મોહનદાસ કરમચંદ ગાંધી, Devanāgarī: मोहनदास करमचंद गांधी) (2 Gumas, 1869 - 30 Milatok, 1948) roitan nogi i Mahatma Gandhi (boros Sanskrit: "kigaab di agayo") nopo nga songulun lundu nasionalis spiritual om lundu pulitik di arayou tomod id pogun India. 
Maamaso nopo koposion di Ghandi nga ogumu po tomod pogun id pinorinta do pogun British. Mogigion id koloni-koloni nopo di nga manu daa kopuriman do kagabasan moi do ii nopo pogun diolo nga minog porinta'on do tulun sondii. 
I Gandhi nopo diti nga tulun di oponsol tomod saalom do karalano kagabasan do pogun India. Isio nogi diti songulun aktivis id amu momoguno do kokodohon toi ko' pioduhan montok maganu kagabasan. Isio nopo nga lobi momoguno do laang demonstrasi maya laang di osonong om mogowit kasanangan.


== Koposion Pogulu om Pondidikan ==
Isio nopo diti nga nosusu ontok di 2 Gumas 1869 hilo id Porbandar, id iso kakadayan tokoro id watas do Gujarat. Suai ko iri, i nopo paganakan disio ti nga poingimpou id kalas pintangaan mantad kasta Vaishya. Tapa nopo dau nga i Karamchand Uttamchand Gandhi, songulun Diwan toi ko' Luguan Montiri id kakadayan hinombo iyolo poingion di. Tama nopo disio nga pinungaranan do Putlibai, songulun koonduan di osonong, alamaya om nosiliu do pinokoguas di Mahatma Gandhi montok mongindalan koposion disio. 
Maamaso do poinsikul id sikul taang tosiriba nga amu insan i Ghandi do popokito gaab montok sumiliu songulun lundu di abantug om ointutunan do tulun. Suai po, isio nogi diti nga insaru ointutunan sabaagi tangaanak sikul di "mediocre" toi ko' taang asadang om songulun nogi i obingoikuman. Nga, mantad po di tokoro po' pinopokito isio o' kouyuuyuon tinan di kiwaa integriti, poomitanan nopo nga mada isio do mintong sisimbar mantad tambalut disio mulong pia do monuhu i mongingia dau. 
Mahatma Ghandi nopo nga osopung do nakasawo iri no tu maso kiumul isio do 13 toun kumaa di Kasturbai id kiumul nogi 13 toun. Ontok umul 18 toun, minongoput isio do balajal id Southampton, England id gana do ko'oturan. Maamaso do minsingilo gana ko'oturan di nga kosuni nogi gaab disio montok minsingilo kokomoi do ugama. Ogumu buuk kitab id nokosiliu kakamot basaan dau montok minsingilo, iri no ii buuk toi ko' kitab doung Hindu, Kristian, Yahudi om nogi Islam. Ontok toun 1891, nakalantoi isio id poniisan kotohuri om minuli di isio id pogun sandad dau iri no tu pogun India sabaagi do luyar toi ko' luyar.


== Sukuon ==