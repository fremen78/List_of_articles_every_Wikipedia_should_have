Mohandas Karamchand "Mahatma" (sánscritu: gran alma) Gandhi (Devanágari: मोहनदास करमचन्द गांधी, Gujarati મોહનદાસ કરમચંદ ગાંધી) (2 d'ochobre de 1869, Porbandar – 30 de xineru de 1948, Casa Birla (es) ) foi ún de los pas fundadores del estáu de la India. La so filosofía yera facer la revolución dende'l pacifismu.
Gandhi ayudó a obtener la independencia de la India de Gran Bretaña, inspirando a otres colonies a trabayar pola so independencia. El principiu de Gandhi de satyagraha (sánscritu: verdá + camín), inspiró a xeneraciones d'activistes pro-democracia y antirracistes como Martin Luther King y Nelson Mandela.
Gandhi estudió abogacía en Londres. Al regresar a la India lluchó escontra les midíes discriminatories usando como armes les fuelgues de fame y les manifestaciones pacífiques.
Dende 1918 yera uno de los líderes del movimiento nacionalista indiu. Foi un home caberu nel emplegu d'eses nueves menes de lluchas al traviés de fuelgues y fuelgues de fame. Refugaba la llucha coles armes y falaba nes sos charres de la non violencia como camín p'aguantar el dominiu británicu. Pregonaba la fidelidá cola concencia de cá ún, tando d'alcuerdu cola desobedencia civil si asina fuere precisu. Tuvo munchu enfotu nel retornu de les tradiciones indies.
Metiéronlu na prisión en delles ocasiones, algamando nel pueblu un calter d'héroe. Fixo llargos díes d'ayunu voluntariu por nun tar d'alcuerdu colos enguedeyos ente los políticos indios en llucha pel poder dempués d'algamar la independencia.
Gandhi tenía l'enfotu de tresformar la sociedá india, axuntando les castes más baxes (los shudrá o ‘esclavos’, los parias o ‘intocables’ y los mlecha o ‘bárbaros’), ya camudar les zones rurales. Nun-y gustó los conflictos relixosos que xurdieron dempués de la independencia, faciendo defensa de los musulmanes nel territoriu hindú polo que lu mataron el 30 de xineru de 1948 a los 78 años d'edá. Nathuram Godse, un fanáticu integrista hindú foi'l so asesín.
Sobro economía política, Gandhi pensaba que nin el capital yera más importante que'l trabayu nin el trabayu taba penriba del capital. Caltenía que l'harmonía ente dambes coses yera lo meyor pal desarrollu material y de xusticia social.
Yera un home que vivía de xeitu mui simple, texiendo les sos propies ropes y siendo vexetarianu.


== Referencies ==


== Enllaces esternos ==

 Wikimedia Commons tien conteníu multimedia tocante a Mohandas Gandhi.
Biografía completa Archiváu 2005-08-17 en Wayback Machine (en castellanu)