U mari Balticu (o Mare Balticu) hè un mari internu di l'uceanu Atlanticu sittintriunali è si trova in l'Auropa nordu-uriintali, circundatu da a Penisula scandinava, da a terraferma di l'Auropa cintrali è uriintali è da l'Isuli danesi. Sfocia in u Kattegat è in u mari di u Nordu passendu à traversu l'isuli danesi in trè stretti, l'Oresund, u Picculu Belt è u Grandi Belt.
Sfociani in u mari Balticu cinqui grandi fiuma: l'Oder, a Vistola, u Njemen, a Daugava (o Dvina Uccidintali) è a Neva.
Tarmini di u tipu mari di u livanti sò imprudati in parechji lingui di l'Auropa cuntinintali, pricisamenti in danesu (Østersøen), tedescu (Ostsee), finlandesu (Itämeri), ulandesi (Oostzee), nurvegesu (Østersjøen), è svidesu (Östersjön). In estonu fù inveci chjamatu mari Uccidintali (Läänemeri). Oltri à u talianu, fù chjamatu mari Balticu in francesu (mer Baltique), inglesu (Baltic Sea), polaccu (Morze Bałtyckie), russiu (Baltijskoe More -  Балтийское море), lituanu (Baltijos Jūra), lettonu (Baltijas Jūra) è grecu (Βαλτική Θάλασσα).


== Storia ==

À l'ebbica di i Rumani, u mari Balticu era cunnisciutu com'è Mari Suebicum o Mari Sarmaticum. Tacitu in i so Agricula è Alimagna, di u 98 d.C., discrissi u Mari Suebicum, chì pigliava u nomu da a tribù di i Suebi.
À l'iniziu di u medievu, i Vichinghi di a Scandinavia luttàni par u cuntrollu di u mari contru i Slavi Pomeraniani. In seguitu, a più putenti forza ecunomica di l'Auropa sittintriunali divintò a Leia Anseatica, chì imprudò u mari Balticu par stabiliscia ci i stradi cummirciali trà i cità chì ni faciani parti. In u XVI è à l'iniziu di u XVII seculu, Polonia, Danimarca è Svezia cumbattitini par via di i guerri par u dominium maris Baltichi (duminiu annantu à u mari Balticu). À a fini fù l'Imperu svidesu chì ghjunghjì à cumprenda virtualamenti tuttu u mari Balticu. À quidd'ebbica, in Svezia, u mari era chjamatu Mari Nostrum Balticum.
In u XVIII seculu, Russia è Prussia divintarani i principali putenzi di quiddu mari. Dopu l'unificazioni di a Germania di u 1871, l'intreia costa miridiunali divintò tedesca. A prima guerra mundiali fù cumbattuta ancu annantu à u Balticu. Dopu u 1920, a Polonia si riaffacciò annantu à u mari Balticu, è i porti polacchi di Gdynia è Danzica divintarani quiddi principali. Duranti a siconda guerra mundiali l' Alimagna nazista guasi riiscì à renda u mari Balticu un lavu internu soiu. Dopu à u 1945, u mari divintò un cunfini trà dui blocchi militari opposti: in casu di un evintuali cunflittu in Alimagna, parallelamenti à un'offensiva suvietica versu l'uceanu Atlanticu, a flotta cumunista polacca era priparata à invadiscia l'isuli danesi.
U mari Balticu cumencia à divintà moltu viulenti incù i timpesti di uttrovi. Sti timpesti invirnali sò stati a causa di molti navifraghji. In u 1945 u mari Balticu divintò una fossa cumuna par i parsoni affucati à seguitu di l'affundamentu di i navi di rifughjati. Grazia à l'acqui freti, u mari hè una capsula timpurali par i relitti vechji di seculi. Incù l'allargamentu à l'Estu di l'Unioni aurupea,di maghju 2004, gran' parti di sta aria giugrafica hà suparatu i divisioni suvitati à a fini di a Siconda Guerra Mundiali.


== Suddivisioni ==

A parti sittintriunali di u mari Balticu hè cunnisciuta com'è Golfu di Botnia, di u quali a parti più à nordu fù ditta Baia di Botnia. Immediatamenti à sudu si trova u mari di i Åland. U golfu di Finlandia cullega u mari Balticu à San Petruburgu. U mari Balticu sittintriunali ghjaci intornu à a zona di Stoccolma, Finlandia sudu-uccidintali è Estonia. I bacini di u Gotland uccidintali è uriintali formani a maiò parti di u mari Balticu cintrali. U golfu di Riga si trova trà Riga è Saaremaa è u bacinu di Danzica ghjaci à livanti di a penisula di Hel nantu à a costa polacca. A baia di a Pomerania hè situata à nordu di l'isuli Usedom è Wolin, à livanti di Rügen. U bacinu di Bornholm cumponi l'aria à livanti di Bornholm è u bacinu di Arkona si stendi da Bornholm à l'isuli danesi di Falster è Zilanda. Trà Falster è a costa tedesca ghjaci a baia di u Meclemburgo. A parti più uccidintali di u mari Balticu hè a baia di Kiel. L'Öresund, i cinturi è u Kattegat cullegani u mari Balticu incù u Skagerrak è u mari di u Nordu. A cunfluenza di sti dui mari à Skagen nantu à a punta sittintriunali di a Danimarca hè unu spittaculu da veda, distinazioni di molti turisti ogni annu.


== Ecunumia ==
In u 1999 u grossu Ponti di Øresund hà limitatu l'accessu à u mari Balticu à navi di media stazza. À listessu tempu, u mari Balticu hè a principali strada cummirciali par l'espurtazioni di u pitroliu russiu.


== Stati chì s'affacciani annantu à u Balticu ==
Danimarca
Svezia
Finlandia
Russia
Estonia
Lettonia
Lituania
Polonia
Germania


== Isuli ==
Gotland (Svezia)
Öland (Svezia)
Saaremaa (Estonia)
Hiiumaa (Estonia)
Osmussaar (Estonia)
Bornholm (Danimarca)
Rügen (Germania)
Usedom (divisa trà Germania è Polonia)
Wolin (Polonia)


== Cità ==
I principali cità custieri:

San Pietroburgo (Russia) 4.700.000
Stoccolma (Svezia) 743.703 (aria metropulitana 1.823.210)
Copenaghen (Danimarca) 509.861 (aria metropulitana 1.167.569)
Aria metropulitana di a Tripla Cità (Polonia) 1.035.000, cumprendi:
Danzica (Polonia) 462.700
Gdynia (Polonia) 255.600
Sopot (Polonia) 42.700
Helsinki (Finlandia) 559.716 (aria metropulitana 980.000)
Riga (Lettonia) 760.000
Stettino (Polonia) 413.600 (impurtanti porti marittimu ma ùn hè micca cità custieri - 60 km da u mari, cunghjuntu incù u mari incù l'estuariu d'Oder)
Kaliningrad (Russia) 400.000
Tallinn (Estonia) 387.224
Malmö (Svezia) 259.579
Kiel (Alimagna) 250.000
Lubecca (Alimagna) 216.100
Rostock (Alimagna) 212.700
Klaipeda (Lituania) 194.400
Porti impurtanti (puri ùn essendu micca grossi cità):

Świnoujście (Polonia) 50.000
Ventspils (Lettonia) 30.000
Baltiysk (Russia) 20.000


== Da veda dinò ==
Lingui baltichi
Rigioni baltica
Cunsigliu di u mari Balticu
Stati baltichi
Scandinavia
Auropa sittintriunali
Golfu di Finlandia


== Fonti ==
'Ss'articulu pruveni in parti o in tutalità da l'articulu currispundenti di a wikipedia taliana.