Pszenica (Triticum L.) – rodzaj zbóż z rodziny wiechlinowatych. Pochodzi z południowo-zachodniej i środkowej Azji. Wyróżnia się około 20 gatunków pszenicy i około 10 mieszańców międzygatunkowych. Oprócz jęczmienia jest najdawniej uprawianym zbożem. Zajmuje trzecie (po kukurydzy i ryżu) miejsce w światowej produkcji zbóż. W 2018 roku produkcja na świecie wyniosła 734 045 174 ton.


== Systematyka ==
Pozycja systematyczna według APweb (aktualizowany system APG III z 2009)
Rodzaj należący do rodziny wiechlinowatych (Poaceae), rzędu wiechlinowców (Poales). W obrębie rodziny należy do podrodziny wiechlinowych (Pooideae), plemienia Triticeae.

Pozycja w systemie Reveala (1994–1999)
Gromada okrytonasienne (Magnoliophyta Cronquist), podgromada Magnoliophytina Frohne & U. Jensen ex Reveal, klasa jednoliścienne (Liliopsida Brongn.), podklasa komelinowe (Commelinidae Takht.), nadrząd Juncanae Takht., rząd wiechlinowce (Poales Small), rodzina wiechlinowate (Poaceae (R. Br.) Barnh.), plemię Triticeae Dumort., podplemię Triticinae Fr., rodzaj pszenica (Triticum L.).

Gatunki występujące w Polsce
pszenica orkisz, szpelc (Triticum spelta L.) – gatunek uprawiany
pszenica płaskurka, płaskurka (Triticum dicoccon (Schrank) Schübl.) – gatunek uprawiany
pszenica polska (Triticum polonicum L.) – efemerofit
pszenica samopsza, płoskurnica, mochnatka (Triticum monococcum L.) – gatunek uprawiany
pszenica szorstka, angielska (Triticum turgidum L.) – efemerofit
pszenica twarda (Triticum durum Desf.) – gatunek uprawiany
pszenica zwyczajna (Triticum aestivum L., syn. Triticum vulgare Vill.) – gatunek uprawiany

Inne gatunki
Triticum aethiopicum Jakubz.
Triticum baeoticum Boiss.
Triticum carthlicum Nevski
Triticum compactum Host – pszenica karłowata, zbitokłosa, twardokłosa
Triticum dicoccoides (Körn. ex Asch. & Graebn.) Schweinf.
Triticum jakubzineri (Udachin & Shakhm.) Udachin & Shakhm.
Triticum kiharae Dorof. & Migush.
Triticum macha Dekapr. & Menabde
Triticum sphaerococcum Percival
Triticum timopheevii (Zhuk.) Zhuk.
Triticum turanicum Jakubz.
Triticum urartu Thumanjan ex Gandilyan
Mieszańce międzygatunkowe
Triticum × borisovii Zhebrak
Triticum × dimococcum E.Schiem. & Staudt
Triticum × duelongatum Poleva
Triticum × duromedium Lubimova
Triticum × edwardii Zhebrak
Triticum × fungicidum Zhuk.
Triticum × teres H.R.Jiang & X.X.Kong
Triticum × timococcum Kostov
Triticum × turgidovillosum Tschermak
Krzyżówka pszenicy z żytem nosi nazwę pszenżyta (Triticosecale).


== Uprawa ==
Historia

Pierwszymi dzikimi, a następnie uprawianymi gatunkami pszenic była samopsza oraz pszenica płaskurka. Udomowienie pszenicy nastąpiło około 9 tysięcy lat p.n.e. w rejonie Żyznego Półksiężyca na Bliskim Wschodzie (według jednej z hipotez, uczyniono to ze względu na produkcję piwa). W zawartości jelit człowieka z Similaun (zm. ok. 3300 lat p.n.e.) znaleziono częściowo strawioną samopszę. Z czasem pszenica zwyczajna wyparła płaskurkę i samopszę. Współczesne odmiany pszenicy zostały zmodyfikowane w ten sposób, aby były odporne na suszę, choroby i wysokie temperatury.

Produkcja

Lista największych producentów pszenicy na świecie w 2018 roku

Choroby pszenicy

wirusowe: karłowatość pszenicy, mozaika pszenicy ozimej, paskowana mozaika pszenicy,
wywołane przez bakterie: bakteryjna mozaika pszenicy, bakteryjna plamistość liści pszenicy, bakteryjne czernienie pszenicy, biała pasiastość liści pszenicy, brunatnienie źdźbła pszenicy, czernienie nasady plew pszenicy, różowienie ziarniaków pszenicy, żółta bakterioza pszenicy
wywołane przez grzyby i lęgniowce: askochytoza pszenicy, askochytoza zbóż, brunatna plamistość liści zbóż, czerń zbóż, dilofosporoza pszenicy, fuzarioza kłosów zbóż, fuzaryjna zgorzel podstawy źdźbła i korzeni zbóż, głownia pyląca pszenicy, łamliwość źdźbła zbóż i traw, mączniak prawdziwy zbóż i traw, naczyniowa pasiastość liści zbóż, ostra plamistość oczkowa, pałecznica zbóż i traw, pleśń śniegowa zbóż i traw, rdza brunatna pszenicy, rdza źdźbłowa zbóż i traw, rynchosporioza zbóż, septorioza paskowana liści pszenicy, septorioza liści pszenicy, septorioza plew pszenicy, sporysz zbóż i traw, śnieć gładka pszenicy, śnieć indyjska pszenicy, śnieć karłowa pszenicy, śnieć cuchnąca pszenicy, zgorzel siewek.


== Znaczenie kulturowe ==
W starożytnym Egipcie ziarna pszenicy wykorzystywane były w misteriach poświęconych Ozyrysowi – przed zasiewami lepione były z ziemi figurki przedstawiające bóstwo, w które następnie wkładano ziarna zboża. Po pewnym czasie cała figurka pokrywała się zielonymi pędami co nawiązywało do mitycznej śmierci i odrodzenia boga, która miała zapewniać cykliczne wylewy Nilu.
W mitologii greckiej kłosy pszenicy były atrybutem bogini Demeter.
W czasach biblijnych pszenica była w Egipcie i na Bliskim Wschodzie najważniejszą rośliną uprawną. W Biblii wymieniona jest ponad 70 razy.


== Zobacz też ==
mąka pszenna


== Przypisy ==