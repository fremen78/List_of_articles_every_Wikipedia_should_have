Venus adolah planet paliang dakek kaduo dari Matohari sasudah Merkurius. Planet iko mangorbit Matohari salamo 224,7 hari Bumi. Venus indak punyo satelit alami. Namonyo diambik dari dewi cinto jo kecantikan dalam mitologi Romawi. Sasudah Bulan, planet iko marupoan objek alami paliang cerah di langiik malam, dengan magnitudo tampak sagadang −4,6 nan cukuik cerah untuak manghasilkan bayangan. 
Dengan rato-rato suhu parmukaan sagadang 735 K (462 °C; 863 °F), Venus marupoan planet paliang angek di Tata Surya. Planet iko indak punyo siklus karbon nan mamarangkap karbon dalam batuan jo kanampakan parmukaan, dan juo indak punyo kahidupan organik nan dapek manyarap karbon dalam bantuak biomassa. Venus disalimuti dek lapisan buram nan tadiri dari awan asam sulfat nan sangaik reflektif, sahinggo parmukaannyo indak dapek dicaliak dari lua angkasa. Venus mungkin parnah mamiliki samudra, namun samudra tersebut manguap dek paningkatan suhu nan disebabkan dek efek rumah kaca bakataruihan. 


== Ciri-ciri fisik ==
Venus adolah salah ciek dari ampek planet kebumian di Tata Surya, nan barati bahasonyo Venus marupoan planet nan babatu layaknyo Bumi. Ukuran jo massanyo mirip jo Bumi, sahinggo planet iko acok dijuluki sabagai “saudara” atau “kambaran” Bumi. Diameter Venus tacataik sagadang 12.092 km (hanyo labih ketek  650 km daripado Bumi) dan massanyo kurang labiah 81,5% dari massa Bumi. Namun baitu, kaadaan di parmukaan Venus sangaik babedo jo Bumi, dan hal iko disebabkan dek atmosfer taba Venus nan tadiri dari 96,5% karbon dioksida jo 3,5% nitrogen.


== Rujuakan ==