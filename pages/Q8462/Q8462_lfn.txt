Timur (parsi: تیمور‎‎ Timūr, chagatai: Temür, uzbec: Temur; mori 18 febrero 1405) ia un un concistor turces-mongol e la fundor de la Impero de Timur en Persia e Asia sentral. Sua nom sinifia "fero" en turces antica.
El ia nase en Transoxiana en la desenio de 1320 o 1330, prosima a la site Kesh (aora Shahrisabz, Uzbecistan) a sirca 80 km a norde de Samarkand. Sua padre Taraqai ia es un nobil minor de la burlas, ci ia es un popla mongol ci ia deveni turces.

Timur ia gania controla de la Hania Chagatai ueste sirca 1370. De acel base, el ia gida campanias militar tra Asia ueste, sentral e sude, la Caucasos, e Rusia sude, e ia deveni la renor la plu potiosa en la mundo muslim pos sua vinse de la mamluces de Egipte e Suria, la asende de la Impero Osmanian, e la desende de la Sultania de Delhi. De esta concistas, el ia fundi la Impero de Timur, ma sua impero ia frati corta pos sua mori.
La armadas de Timur ia es multietnical e temeda tra Asia, Africa e Europa, de cual multe partes grande ia es destruida par sua armadas. Istoristes estima ce sua campanias militar ia causa la mori de sirca 17 milion persones, cual es egal a sirca sinco persentos de la popla de la mundo a acel tempo.
Timur es videda como la concistor nomada final de la stepes eurasian, e sua impero ia furni la funda de la asende de imperos plu struturida e permanente de "la eda de fusiles" en la sentenios 16 e 17. Timur ia presenta se como la eritor de Txingis Han e la restoror de la Impero Mongol. El ia usa simboles e espresas muslim per legali sua concistas, e ia nomi se "la spada de islam". Timur ia vinse ance la Cavalores de San Joan de Ieruxalem ("Ospitalores") a Smirna. 
Ante la fini de sua rena, Timur ia controla tota la restas de la Hania Chagatai, la Hania Hulagu e la Manada de Oro, e ia atenta an la concista de la dinastia Yuan.
Timur ia es la avo de la sultan Ulugh Beg, un astronomiste e matematiciste e la renor de Asia sentral de 1411 a 1449. El ia es ance la cuatroavo de Babur, la fundor de la Impero Mogol, ci ia rena partes de Asia sude per plu ca tre sentenios (1526–1857).