澳門巴黎人（粵拼：ou3 mun4*2 baa1 lai4 jan4，英文：the Parisian Macao，葡文：o Parisiense Macau），係起喺澳門路氹城嘅一間酒店，內設賭場澳門巴黎人娛樂場（粵拼：ou3 mun4*2 baa1 lai4 jan4 jyu4 lok6 coeng4，英文：Casino Parisian Macao）；以一座按巴黎鐵塔二分之一比例起成嘅仿製品作招徠；開幕於2016年9月13號。


== 爭議 ==


=== 工人追糧1,100萬 ===
响2014年7月30號，有33個喺澳門巴黎人地盤做嘢嘅工人，去該處外圍聚集，又停泊咗十幾架泥頭車，重展示橫額及直幡，向新昌及示構追糧，要求約見大判及分判嘅負責人，秩序唔錯；差人及勞工局人員先後到場了解情況。工人稱，受影響工人約有六十個，包括本地人同內地人，從事地基同開挖工作，涉及款項一千一百萬。勞工局稱，唔涉及勞資糾紛，而係工程公司之間嘅過數問題，屬於當局可處理範圍。


=== 330個外僱追糧 ===
响2015年5月22號，之前喺澳門巴黎人地盤開工嘅約七十個外勞，去勞工局投訴被欠薪，然而唔滿意所受對待，於是轉往中聯辦外請願；該辦公室安排佢哋去南光大廈開會，不過調停失敗；約三十個跟住打道再去中聯辦，途中被差人攔截；工人一度鼓噪，衝出馬路，雙方追逐又推撞；其後工人又去南方大廈同勞務公司談判，不過都係講唔掂數；卒之勞工局派人嚟調解，酙酌多一輪，紛爭總算暫告平息。有請願工人透露，自己受聘於二判興聯，近日有二百多個外勞收到解僱通知，當中部分被欠薪，佢哋上工前每人交畀總承建商，一萬蚊嘅按金未收得返；有工頭話可以幫佢哋轉去保利達嘅地盤打工，不過要先返鄉下，再等消息；擔心照做嘅話會返唔到嚟，冇得追糧。最後嘅協議，係大判新昌承諾7日後開支票退按金，以及跟足法例，向每個人畀15日工資嘅解僱通知金，及每月3日工資離職補償，標準與本地工人嘅睇齊。
响2015年5月23號，有六十多個澳門巴黎人地盤嘅外勞，去中聯辦外集會，再為此事求助；差人築起人鏈阻止佢哋接近，不過失敗咗；工人即場寫請願信同收集簽名，交畀中聯辦代表；勞工局派人嚟到，約佢哋遲啲去該局協商。有工人表示，資方提供嘅解僱賠償唔合理，與勞工法例訂定嘅賠償計算差距太大。勞工局代副局長李樂怡就話，個安排冇唔妥。
响2015年5月26號，有約百個澳門巴黎人外勞地盤工友，由該處遊行至中聯辦，要求得到比先前對方話畀嘅更多之賠償；佢哋一度試圖衝出馬路，然而俾警方制止咗，勞工局有派人去做和事佬；勞工局同人資辦之後開聯合記者會，講解呢單勞資糾紛
。有工人表示，喺公司所答應嘅條件當中，冇搞清楚每人被扣起嘅每月三—四千蚊，及超過三萬蚊嘅房租同水電費等等，有乜着落。勞工局局長黃志雄表示，該局介入之後，已有22個涉事外勞接受對方開價，又話部分人要求賠償自解僱日起至合同到期，每月最多兩萬嘅補償金，係誤解咗法律。人資辦主任盧瑞冰指，得悉有人投訴部分新請嚟嘅裝修工人，俾人叫咗去做扎鐵同泥水等地盤工程，會調查。
响2015年5月28號，約百五個巴黎人地盤外僱由該工地遊行至中聯辦外聚集，有差人維持秩序；勞工局同人資辦派人到場了解同講解法律。遊行者要求承建商畀假期補貼及房屋津貼等員工福利，當局指確認相關僱主會依法支付各項補償，亦會主動跟進佢哋嘅後續處理，亦已喺該地盤外設法律資訊站。
响2015年5月29號，有班名門世家地盤工人由該處先後遊行至中聯辦及政總抗議，亦有受僱於同一公司嘅澳門巴黎人地盤外勞同行追數；佢哋總人數約百，喺政總交完請願信，又行返去中聯辦靜坐。抗議者要求興聯賠償欠薪、按金及假期補償。勞工局表示，有30個工人去咗該局求助，但未知嚟自焉個地盤。當局表示，响2015年5月27號，過百個工人已經收到依法計算嘅各項補償，而响2015年5月28號，再有兩百多個外僱反映工作補償及勞動權益嘅問題。
响2015年5月30號，金沙中國同勞工局都聲明，密切留意事件，兼有做嘢。
响2015年6月5號，論盡媒體發布專題報道，指是次澳門巴黎人地盤外勞索償事件，涉及330個退場工人；編輯問勞工局，有冇僱主因為剋扣工資而受罰，回覆表示正按法律程序處理，而並未透露詳情；記者訪問工人，得知典型嘅澳門巴黎人地盤外僱工人，係大陸農民，佢哋喺開工前中後，均會受大陸同澳門多間公司重重剝削；呢種狀況，喺該城其他地盤亦普遍
。


=== 地盤遭縱火 ===
响2016年1月10號，澳門巴黎人地盤火燭，喺該處負二層有建築材料同電器等雜物着火出煙，5個工人自己疏散，消防到場救熄，冇人受傷。消防局調查之後，認為起火原因唔尋常，於是交畀司法警察局跟手。


=== 女賭神傳聞 ===
响2017年1月25號，拉斯維加斯金沙集團股份有限公司同投資者開電話會議；前者嘅營運總監羅拔高斯坦話，之所以上年第四季業績遜於預期，係因為有個女賭客，喺澳門巴黎人娛樂場入面日日贏錢，犀利到整衰咗公司盤數；不過就冇講詳情。
响2017年1月26號，《華爾街日報》同多個中文媒體，都有報道呢個傳聞；香港傳媒紛紛用到「女賭神」一詞，又冇講明來源噉樣描述關於佢嘅種種傳聞；熟悉拉斯維加斯同澳門賭場嘅香港前立法會議員詹培忠分析道，某個賭客贏大錢唔出奇，然而對賭場賬目嘅影響唔會有咁大，認為呢段消息，純粹係該公司嘅廣告；澳門前線職工聯會長李國強就話係真人真事；亦有新聞報道唔開名噉樣引述澳門賭業人士話，嗰排根本冇噉嘅傳聞，質疑係宣傳技倆；《蘋果日報》對此事着墨甚多。
好快，又有人經互聯網擺相寫文，聲稱某相中人就係所謂嘅女賭神……然而好快就被證實為假消息；佢係華裔加拿大藉職業啤牌手，名氣唔細；叫做劉璇璇，出生於天津。
响2017年3月2號，《蘋果日報》報道獨家訪問太陽城集團有限公司老闆周焯華嘅內容：佢話唔係靠睇報道，而係聽業界相關人士講，而知道呢件事係真嘅。
响2017年3月3號，《華爾街日報》報道：佢哋嘅人兩次去到該賭場，採訪咗大概卅六個人——包括賭場經理、保安、荷官、收銀員、賭客……個個都話從來冇見過所謂嘅女賭神，除咗媒體報道嗰啲之外，亦無聽過呢個人嘅其他消息；澳門巴黎人入面嘅餐廳色香味之助理經理Jim Ung，聲稱自己對女賭神嘅傳聞好感興趣，於是向賭場同事打聽，然而查唔出有呢個人。投資者對於一個賭客有咁大本事嘅講法，都表示質疑。拉斯維加斯金沙集團股份有限公司發言人朗麗絲打圓場話，高斯坦當時只係講起佢近排去澳門時聽到嘅趣聞軼事啫……而不予進一步置評；澳門嘅其他博彩公司，無評論呢個傳聞。


== 簡寫 ==
「新昌」即「新昌工程（澳門）有限公司」。
「示構」即「示構工程有限公司」。
「勞工局」即「勞工事務局」。
「中聯辦」即「中央人民政府駐澳門特別行政區聯絡辦公室」。
「興聯」即「興聯建築（澳門）有限公司」。
「保利達」即「保利達洋行有限公司」。
「人資辦」即「人力資源辦公室」。
「政總」即「政府總部」。


== 註腳 ==
貨幣一律用澳門元，金額統統係約數。


== 參考 ==


== 拎士 ==
澳門豪華酒店 | 澳門巴黎鐵塔酒店預訂 | 澳門巴黎人酒店官網