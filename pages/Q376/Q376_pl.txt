Zegar – przyrząd do ciągłego pomiaru czasu.
Ze względu na rozmiary i umiejscowienie czasomierze dzieli się na trzy grupy:
1. Zegary wielkie

wieżowe
uliczne
dworcowe
2. Zegary

astronomiczne
domowe (stołowe, np. zegary kaflowe, wiszące np. zegary obrazowe)
pojazdowe
3. Zegarki

kieszonkowe
naręczne
pierścionkowe i zdobnicze
smartwatche.
Zegary można podzielić na wykorzystujące do wskazań tarczę i wskazówki oraz np. symbole faz księżyca oraz cyfrowe – wykorzystujące do wskazań wyświetlacze ciekłokrystaliczne lub diodowe.
W zegarach powszechnego użytku wskazania obejmują najczęściej godziny, minuty i sekundy. W niektórych zegarach i zegarkach stosowany jest także system kalendarzowy do wskazywania dni tygodnia, dat, faz Księżyca itp. W zegarach specjalistycznych stosuje się mechanizmy wskazywania i rejestracji czasu z dokładnością do ułamków sekundy.


== Rodzaje zegarów ==
Ze względu na metodę pomiaru lub przedstawiania czasu zegary można podzielić na:

oparte na zjawiskach naturalnych i prostych zjawiskach fizycznych:
słoneczny
księżycowy
wodny
piaskowy (klepsydra)
ogniowy (świeca)
oliwny
oparte na bardziej skomplikowanych mechanizmach i zjawiskach fizycznych:
mechaniczny (niekiedy będący zegarem szkieletowym)
wahadłowy
balansowy
elektryczny
elektroniczny
kwarcowy
synchronizowany falami radiowymi z zegarem wzorcowym (DCF77)
atomowy
pulsarowy
Podział uwzględniający format wskazywania czasu:

analogowy
cyfrowy
binarny
Podział uwzględniający sposób wskazywania czasu:

wskazówkowy
diodowy
ciekłokrystaliczny
klapkowy (posiada zazwyczaj plastikowe kartki, stosowany jest czasem np. na dworcach)
projekcyjny (mały projektor wyświetla czas np. na ścianie lub suficie)
dźwiękowy (po naciśnięciu przycisku godzina oznajmiana jest przez system dźwięków repetiera lub wypowiadana z głośnika)
dotykowy (np. naręczny zegarek wskazówkowy dla niewidomych)


== Zastosowanie ==
Zegary wykorzystywane są do mierzenia i wskazywania czasu w różnych celach:

w astronomii (zegary astronomiczne i zegary atomowe)
w ogólnym użyciu codziennym (zegary domowe, budziki, minutniki, zegarki, zegary wieżowe, zegary dworcowe itp.)
w sporcie (stopery, zegary szachowe, zegary gołębiarskie)
w nawigacji i żeglarstwie (chronometry, zegary wachtowe)
w urządzeniach samoczynnych (zegary systemowe komputerów, programatory pralek itp.)
jako włączniki i wyłączniki (zamek czasowy)


== Budowa ==
Podstawowa budowa zegara obejmuje cztery zasadnicze segmenty:

źródła napędu (np. bateria wraz z silnikiem, sprężyna, obciążniki) powodujące działanie zegara
regulatory chodu (np. wahadło, balans, generator kwarcowy) wywołujące okresowe impulsy
liczniki cykli (przekładnie zębate, sumator) zliczające impulsy regulatora.
wskaźniki i sygnalizatory (np. wyświetlacze, wskazówki: godzinowa, minutowa i sekundowa; gongi i pozytywki) przekazujące użytkownikowi informacje o upływie czasu.


== Kalendarium ==
Kalendarium rozwoju zegarów:

zegar słoneczny
2700 p.n.e. – zegar wodny i piaskowy (klepsydra)
1500 p.n.e. – W Heliopolis powstają tzw. iglice Kleopatry
630 p.n.e. – W Asyrii zbudowano publiczne zegary wodne
380 p.n.e. – Platon zbudował zegar wodny z budzikiem
50 p.n.e. – w Rzymie użyto greckich obelisków jako zegary słoneczne
724 – zegar mechaniczny Liang Lingzan – Chiny
1090 – astronomiczny zegar wodnomechaniczny Su Songa – Chiny
XIV wiek – znane były mechaniczne zegary wieżowe
połowa XIV wieku – większość liczących się miast w Europie miała zegary mechaniczne
1364 – data wydania pierwszego szczegółowego opisu mechanizmu zegarowego autorstwa Giovanni da Dondi
1425 – zbudowano udoskonalony zegar słoneczny (ze wskazówką równoległą do osi Ziemi)
1450 – wynaleziono zegar z napędem sprężynowym
1510 – zegarek kieszonkowy – Peter Henlein
1657 – zegar wahadłowy – Ch. Huygens, A. A. Kochański
1676 – wskazówka minutowa – Daniel Quare, R. Hooke wynalazł wychwyt hakowy do zegarów wahadłowych
1680 – wskazówka sekundowa
1695 – wychwyt cylindrowy – T.Tompion
1704 – zastosowanie pierwszych „kamieni zegarkowych” – N. Fatio
1715 – kotwicowy wychwyt spoczynkowy – G. Graham
1722 – zastosował wychwyt kotwicowy do balansu – J. Hautefeuilles
1726 – wahadło z kompensacją temperaturową – J. Harrison
1730 – pierwszy zegar z kukułką
1748 – wychwyt chronometrowy – P. Le Roy
1755 – ulepszenie swobodnego wychwytu kotwicowego – T. Mudge
1756 – zegarek kieszonkowy z naciągiem automatycznym
1761 – chronometr okrętowy – John Harrison, zegar astronomiczny wskazujący m.in. ruchy planet i ich satelitów – M. Hahn
1810 – zegarek naręczny – Breguet (zegarki)
1824 – w Genewie powstała pierwsza szkoła zegarmistrzowska
1825 – ulepszono wychwyt kotwicowy swobodny – G. A. Leschot
1839 – założenie w Genewie pierwszej fabryki zegarków – A. Patek i F. Czapek
1842 – pierwsze zegarki nakręcane koronką zamiast kluczykiem
1850 – zastosowanie sprężyny balansowej z tzw. krzywą końcową – A.L. Breguet
ok. 1860 – zegar elektromagnetyczny – Matthias Hipp
1905 – w USA po raz pierwszy nadano radiowy sygnał czasu
1923 – zegarek naręczny z naciągiem automatycznym
1927 – zegar kwarcowy
1949 – zegar atomowy
1957 – produkcja zegarków naręcznych z regulatorem kamertonowym
1973 – zegarki kwarcowe z ciekłokrystalicznym urządzeniem wskazującym
2011 – zegar pulsarowy


== Historia ==
W okolicach 1000 roku, późniejszy papież Sylwester II, zbudował w Magdeburgu, pierwszy zegar z obciążnikiem i mechanizmem bicia. Wzorem tej budowli, rozpowszechniły się w XIV wieku zegary wieżowe. Pierwsze tego typu zegary, nie posiadały tarcz i wskazówek, a czas sygnalizowało bicie dzwonu. Zegary wieżowe powstały we Włoszech (Mediolan 1335 rok, Padwa 1344 rok) i Polsce (Kraków 1364 rok, Wrocław 1368 rok, Toruń 1385 rok), wcześniej niż we Francji (Paryż 1370 rok) i Rosji (Moskwa 1404 rok).
W roku 1510, niemiecki ślusarz Peter Henlein, skonstruował pierwszy przenośny zegarek, stosując przy jego mechanizmie małą sprężynę do napędu. Ten rodzaj zegarka stał się wzorem w całej Europie, a szczególne upodobanie odnalazł w Genewie. Do wolnego miasta jakim była Genewa, wiódł szlak dla ludzi którzy z Francji i Niemiec szukali azylu przed prześladowaniami religijnymi. Również pojawiło się tam wielu konstruktorów zegarków. W 1686 r. w Genewie pracowało niespełna 700 zegarmistrzów, a w końcu XVIII w. dziedzina ta dawała już utrzymanie 6 tys. ludzi.
W roku 1637 Galileusz odkrył ruch wahadłowy. Stwierdził, że okres wahań wahadła jest niezmienny. Spostrzeżenie to natchnęło go do dalszych badań nad wahadłami o różnych długościach. W wyniku doświadczeń Galileusz ustalił drugie prawo „czas trwania wahań zależy od długości wahadła”, czyli im wahadło jest dłuższe, tym dłuższy jest okres wahań.”
W 1657 roku Christian Huygens dokonał zbudowania pierwszego dokładnego zegara wahadłowego, na podstawie swojej teorii wahadła. Wprowadził do niego spiralny włos, co skutkowało wzrostem dokładności chodu i w przyszłości wprowadzenia wskazówki minutowej.
Przez sto następnych lat powstało wiele dzieł sztuki zegarmistrzowskiej. Wśród nich był zegar z wychwytem kotwicowym, uznany za najważniejszy wynalazek w zegarmistrzostwie od czasu wynalezienia włosa. Do tej pory osie przekładni zegarowej pracowały w metalowych łożyskach, co wpływało na zużycie części i utratę dokładności. Zegarmistrz Fatio wpadł na pomysł zastosowania rubinu jako łożyska, zarówno na końcu czopa, jak i w otworze płyty. Wprowadzony również został do użytku i produkcji zegarek automatyczny. Był on w stanie sam się nakręcać przez specjalny system ochrony przed wstrząsami. Zastosowano w nim tourbillon, czyli urządzenie obiegowe wychwytu mające kompensować wpływ grawitacji.
Nieznana jest data pojawienia się pierwszego zegarka na rękę. Istnieje informacja, że w roku 1810, Breguet skonstruował zegarek na rękę dla królowej Neapolu i posiadał on numer 2639. Patek Philippe skonstruował zegarek o średnicy 8,46 mm, na słynną wystawę w Crystal Palace w Londynie, która odbyła się w roku 1868. W roku 1886 Girard Perregaux otrzymał zamówienie na zegarki dla oficerów Cesarskiej Floty Wojennej Niemiec. Rozwój techniki pozwalał na zmniejszenie rozmiarów zegarków, a także ich rozpowszechnienie. Powstały pierwsze zegarki naręczne, które rozprzestrzenią się dopiero na początku XX wieku. Pierwsze zakłady zajmujące się wyrobem zegarków i ich mechanizmów, wybierają Szwajcarię na miejsce swojej siedziby.


== Zobacz też ==

zegarek


== Przypisy ==


== Linki zewnętrzne ==
 Karolina Głowacka, Albin Czubla i Maciej Gruszczyński, Mierzenie czasu – po co nam ekstremalnie dokładne zegary?, kanał „Radio Naukowe” na YouTube, 29 lutego 2024 [dostęp 2024-03-05].