f
f
Da Mississippi River, aa Mississippi [ˌmɪsɪˈsɪpɪ] is a 3778 Kilometa langa Schdrom in de Vaeinigtn Stoodn. Ea kummt ausm Lake Itasca im nerdlichn Minnesota und mind umara 160 Kilometa siidle vo New Orleans in Goif vo Mexiko eine.
Da grässde Nemfluss is da Missouri, dea lenga ois da Missisippi is, bisa in eam nei mind. Da Missouri und da Untalaaf voum Mississippi buidn ois Mississippi-Missouri mid 6051 Kilometan Leng, s fiatlengsde Flusssüstäm da Erdn.
Da Mississippi fliassd fom Noadn in Siidn owe und kimmt duach acht Bundesstoodn: Minnesota, Illinois, Missouri, Kentucky, Arkansas, Tennessee, Mississippi, Louisiana und ea buid de Grenz vo Wisconsin und Iowa. Z St. Louis kummt a mim Missouri zam, nocha mim Meramec und ba Cairo, Illinois, mim Ohio.


== Da Nama ==
Da Nam fia Mississippi stamd wascheinsd vo da Sproch da Algonkin-Indiana o. Messe fia Grous und 'sepe fia Wossa, homs gsogt. Haife song d Leid a „Voda fo fr Fliss“, des is owa mea a poedische Iwasetzung. Vo da Sproch da Anishinabe kummt Messipi fia „groussa Fluss“, ara Meglekeid. De moastn song zan Missisippi „Old Man River“, vaewigt im Liadl Ol’ Man River voum Musikl Show Boat ausm Joa 1927.


== Geografie ==


=== Eizuagsgebiad und Flußsüstäm ===

Da Mississippi entwossad de grässdn Tei zwischa de Appalachen, estle und de Rocky Mountains im Westn, in Goif von Mexiko eine. Mid 3.220.000 Kwadradkilometa is des Eizuagsgebiad voum Mississippi s fiatgrässde fo da Wäid.
De wichdegstn Nemfliß voum Mississippi han:


==== Linke Nemfliss ====
St. Croix River
Black River
Wisconsin River
Rock River
Illinois River
Kaskaskia River
Ohio
Hatchie River
Yazoo River
Big Black River


==== Rechde Nemfliss ====
Minnesota River
Root River
Cannon River
Turkey River
Iowa River
Skunk River
Salt River
Missouri
Saint Francis River
White River
Arkansas
Red River


=== Flussobschnitt ===


==== Da Owalaaf voum Mississippi ====
D Kwäin voum Mississippi ligt nerdle im US-Bundesstood Minnesota im Itasca State Park. Da Itascasää sammed in 450m Hä merare Kwäibäch und losst an Mississippi ois finf Meta broadn Bo ausse.
Flussowäats fliassda duach zoireiche Sään, ois grässdn an Lake Winnibigoshish. Untahoi fom Coon Rapids Damm ba Minneapolis is da Mississippi schiffboa.

Saint-Anthony-Fej 
De Saint-Anthony-Fej z Minneapolis und a boo gloane Wossafäi ba Little Falls in Minnesota woan de oanzign nadialichn Wossafäi am Owalaaf fom Mississippi. Heid san im Flussoschniid zwischa Minneapolis und St. Louis  29 Damm- und Schleisnbauweak, de wos in de 1940 Joa dabaud hom, mid dene 123 Hänmeta iwawundn wean. S Zui vo dem ganzn Wergl is gwen, das ma Massnwoan voum Noadn da USA leichda in Goif vo Mexico owe bringd.
Nerdle vo St. Louis vabind se da Mississippi mim Missouri za an broadn Schdrom. Da grässde Nemfluss, da Ohio, mind ba Cairo in Missisippi nei. De wichdegstn Zuafliss am Owalaaf san Minnesota River, Iowa River, Des Moines River, Illinois River, Missouri und Ohio.


==== Da Untalaaf ====
Siidle vo da Eimindung voum Ohio lafft da Missisippi in a 80 km broade Inlandsbuchd nei. Wega da niadrign Reliefenagie und an gringa Hänundaschiad (96 m) vo Cairo bis za Mindung in Goif vo Mexico buid da Missisippi am Untalaaf weide Mäanda aus. Iwa de Joahundate hod se s Flussbett owei vaändat kod, drum san an de Flussufan vo odrennde Oidwossa, weidlaifige Aunlandschoftn enschdandn.

Im Siidn vo Louisiana mind da Schdrom in an weidlaifign Däida (Delta) in Goif vo Mexico. Da lengsde Mindungsoam is da Atchafalaya River, dea umara 500 km vo da Haubdmindung ozwoagt und säim a Däida buid. Flussowäats vo New Orleans hod se mid da Zeid afgrund fom Sediment wos da Fluss mid bringd und dem gringa Gäzeitnhub voum Goif, a fingafeamigs Voglfuasdäida gfoamd, wos finf Haubdoam hod. Des is mid 28.600 km² oans da grässdn Mindungsdäidas wäidweit. 1 bis 1,5 Milliona Tonna Sediment bringd da Fluss am Dog dahea. Reglmassige Iwaschwemmunga hom a flachs Schwemmland gschaffa, wos umbande fruchtboa is. De houe Oatnvuifoit in de Gwässa beginstigd d Fischarei. Se eabringd a Million Tonna Fiesch im Joa und is de bedeidansde in de USA. In da Landwiadschoft wean haubdsechle Reis, Bamwoi, Zuckaroa und Sojaboona obaud.
Wichdege Zuafliß voum Untalaaf san White River, Arkansas, Yazoo River und Red River.


== Gschicht ==


=== Brähisdorische Zeid ===
Uaschpringle is da Mississippi am Volaaf voum heidign Hennepin Canal, vo Rock Island no Hennepin und nocha an heidign Flussbett fom Illinois River bis za seina Mindung ba Alton gfoigt. De voalezde Eiszeid (300.000 bis 132.000 Joa voa heid) hod an Owalaaf fom Missisippi grundlegand voändad. A gschlossane Eisdeck bam heidign Rock Island hod eam an Weg zua gmochd und an Fluss no Westn volagad. Im Breich fom Missisippi-Däida hod da Fluss oi dausnd Joo sei Bett gwexld und mid seim midgfiadn Sediment de gsamde Kistnlinn vo Louisiana gfoamd. In de leztn 5000 Joa hod se de Kistn vo Louisiana no uma 25 bis 80 km in Goif vo Mexiko nei gschom. De Oidoam voum Fluss, de wenga Wossa gfiad hom ois da Haubdschdrom, hom Sümbf und Aunlandschofdn buid, de ma heid Bayous nennd.


=== Indianische Bsiedlung ===
S Toi voum Mississippi hom zeaschd vaschine indianische Schdämm bsiedld kod. Dazua zäin de Cheyenne, Sioux, Ojibwe, Potawatomi, Ho-Chunk, Fox, Kickapoo, Tamaroa, Moingwena, Quapaw und Chickasaw. Vo 700 bis uma 1600 woa do de Mississippi-Houkuidia, de ois oanzige Gsäischofd im Amerika nerdle vo Mexiko fesde Städ dabaud hod. De grässde is Cahokia, in da Nat voum heidign St. Louis gwen, de wou mid za. 20.000 Eiwona bis zan Joa 1800 de grässde Stod z Nordamerika gwen is..


=== Airopäische Bsiedlung ===
Am 8. Mai 1541 hod da schbanische Endecka Hernando de Soto ois easchda Airopäa den Fluss gfundn kod. Rio de Espiritu Santo hodan gnennd. 1673 san da Louis Joliet und da Jacques Marquette za a groussn Exbedition afn Missisippi afbrocha. Ois easchda Airopäa is da René-Robert Cavelier, Sieur de La Salle 1682 an da Mindung voum Fluss okumma. Ea hod oisamd Ländareian de am Fluss gleng hand, fia Frankreich in Bsiedz gnumma und hods zu Ean voum franzesischn Kine Ludwig XIV Louisiana gnennd.1699 hod ma s Fort La Balize zua Kontroi da Flusseifoat grind.
Wai se in de Aunlandschoftn Bäizviecha wia da Biba afkoitn hom, hod se s Mississippi-Toi boid zan Zändrum fian noadamerikanischn Bäizhandl ausbuid.
Im 18. Joahundat hom de Ufa voum Fluss efda an Bsiza gwexld. Zeaschd woas ois Kolonie Louisiana voischdande in franzesischa Händ. No da Niadalog Frankreichs im simjarign Griag und dem Friadnsvodrog vo Paris 1763, is da Mississippi Grenz zwischn britischn und am 'schbanischn Kinereich woan. Sei rechz Ufa hom d Schbania griagd, s linke de Britn. Bis 1783 homs de Britn poitn. Nom Griag gega de Voeinigdn Stoodn hod England s Land estle voum Mississippi an de Amerikana odren miassn. Easchd 1803 isa s westliche Ufa za USA kumma. Saidem is da Mississippi a reina amerikanischa Fluss und stäid koa Grenz mea zwischa vaschina suwaräna Stoodn doa.


=== Ära da Dambfschifffoat ===
1810 hod afn Mississippi de Dampfschifffoat ogfangd, 1812 is da easchde Schauferaaldambfa fom Robert Fulton im Linienvakea zwischa New Orleans und Natchez gfon gwen. 1850 hans 740 Dampfschiff gwen. De moastn san zwischa New Orleans und Louisville gfon. Voa oim Bamwoi hod ma no New Orleans transboadiat und vo do no Airopa..
Da Mississippi hod se za wiadschofdlichn Lemsoda gmausad und fia vui Siedla is St. Louis a wichdega Knodnpunkt gwen, weis vo do iwan California Trail oda Oregon Trail, no Westn ganga is. Memphis und New Orleans woan ned grod bedeidande Schdandoate fiad Wiadschofd, sundan a Zendren voum amerikanischn Sklafnhandl.
Im amerikanischn Biagagriag woa d Kontroi voum Mississippi a wichdegs Zui vo beide Patein gwen.


=== Jingsde Gschicht ===
1927 hod da Fluss de grässde Fluadkatasdrof vauasacht, ois am Untalaaf za. 70.000 km² Land bis za 9 Meta hou iwaschwemmd und 700.000 Leid ewakuiad wean hom miassn. 1993 hods wida a Joahundathouwossa gem, wou za. 80.000 km² Land unta wossa woan. 2011 woan de grässdn Iwaschwemmunga seid 1927.


== Im Netz ==


== Beleg ==