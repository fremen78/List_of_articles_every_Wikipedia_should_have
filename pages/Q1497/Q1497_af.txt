Die Mississippirivier (Engels: Mississippi River), wat in 'n suidelike rigting deur die sentrale gedeelte van die Verenigde State vloei, is die tweede langste rivier in dié land (ná die Missouririvier, een van sy takriviere) met 'n lengte van 3 734 kilometer van sy oorsprong in die Itascameer in Minnesota tot by sy monding in die Golf van Meksiko naby New Orleans. Die rivier maak deel uit van die Jefferson-Missouri-Mississippi-rivierstelsel, die grootste in Noord-Amerika en een van die grootstes ter wêreld – met 'n totale lengte van 6 300 kilometer (3 900 myl) is dit die vierde langste ter wêreld, en volgens sy afloop van 16 792 m³/s (593 000 vt³/s) die tiende grootste ter wêreld. Die rivier loop deur die sentrale Amerikaanse deelstate Minnesota, Illinois, Missouri, Kentucky, Arkansas, Tennessee, Mississippi, Louisiana en vorm die grens tussen Wisconsin en Iowa.
Die naam Mississippi is afgelei van die Ojibwa-woord misi-ziibi of gichi-ziibi ("Groot Rivier"). In die Voor-Kolumbiaanse tydperk was die rivier reeds 'n beduidende waterweg vir die plaaslike Eerste Nasies wat na die Mississippi as die Meschacebé of "vader van die waters" verwys het. Die Mississippirivier speel steeds 'n beduidende rol in die Amerikaanse geskiedenis, ekonomie en kultuur.
Oseaanskepe kan op hierdie belangrike waterweg tot by Baton Rouge in Louisiana en rivierskepe tot by Minneapolis-St. Paul vaar. Die belangrikste takriviere aan die regterkant is die Minnesota-, Iowa-, Des Moines-, Missouri-, Arkansasrivier en die Redrivier, aan die linkerkant die Ohio-, Saint Croix-, Chippewa-, Wisconsin- en Rockriviere.
Alhoewel die gemiddelde afloop van die Mississippirivier 16 792 m³/s beloop, kan dit varieer van 4 500 tot 86 000 m³/s. Nedersettings langs sy oewers moet met damme langs sy takriviere en oorloopbekkens langs sy benedeloop teen oorstromings beskerm word. Nogtans kom groot vloedrampe soos dié van 1993 (die swaarste ooit in die geskiedenis van die VSA) langs die Mississippi- en Missouririviere voor.


== Verwysings ==


== Eksterne skakels ==
(en)  Kaart van die Mississippirivier se finale strek by Geonames.org (cc-by); pos opgedateer 18 Januarie 2012; databasis afgelaai op 28 Februarie 2017.