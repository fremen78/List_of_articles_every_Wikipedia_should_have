Roma (hurup Arab Gundul: روم; Itali èn Latèn: Roma [ˈroːma]) ièlah Itali punya hopstad. Ni juga' hopstadnya daèrah Lasio, sintremnya Kota Mètropolitan Roma, èn atu comune nama Comune di Roma Capitale. Gableg penjogrog ada 2.860.009 orang di loas 1.285 km2 (496,1 mi2), Roma ada haminté nyang paling ngrangseg orangnya di itu negara ama kota paling ngerangseg penduduknya nomer tiga di Uni Èropa berales penjogrog nyang ngejogrog di jero wates kotanya. Kota Mètropolitan Roma, dengen penjogrog secuplek 4.355.725 orang, jadi kota mètropolitan paling ngrangseg orangnya di Itali. Dia punya kota mètropolitan entu nomer tiga paling ngebadeg oragnya seantéro Itali. Roma adanya di bagèan tenga-tenga rada ngulon di Semenanjung Itali, di dalemnya Lasio, pinggiran pesisir Tibèr. Kota Watikan (negara paling kecit di dunia) entu atu negara kendiri nyang ada mentil di jeronya wates kota Roma, cuman dia doang dah tu negara nyang ada di dalemnya kota. Roma sering diparan sebagé Kota Bukit Tuju bahnanya dia punya pernahan bumi, èn juga' sebagé "Kota Abadi". Roma galibnya dirèken sebagé "tempat brojolnya peradaban Kulon èn budaya Serani", sintremnya Gerèja Katolik.


== Ruju'an ==