美好世界係個玩完咗嘅網站；以前運作時，由做賭廳股東嘅澳門人蔡其仁主理，網址喺美國，伺服器位於新加坡；响2013年8月至2015年4月刊登債仔資料，做追數生意；後嚟網站改為用作經營網上遊戲、博彩教室及賭業顧問等業務。


== 詳 ==
蔡其仁介紹運作方式——債主首先出示欠單等證據，通過審查之後，欠債者嘅資料就會上架；若果筆錢還咗，就會抽取當中百分之一做報酬，當事人嘅檔案亦會落架。個網站响全盛時期，刊登住過千個債仔嘅資料，前後運作咗約莫廿個月，有「20億元」左右嘅欠款成功收到。榜上有名者多數都差咗賭廳錢，而當中又以大陸人居多。蔡指，大陸債仔唔驚打官司，反而怕啲相公開同因而被大陸政府查辦；網站屢遭駭客攻擊，佢本人亦試過被對方喺網上公開個人資料兼抹黑。
响2014年4月9號，澳門司法警察拘捕蔡，將佢移交澳門檢察院處理。澳門初級法院响2015年4月30號，判蔡犯咗未履行資料保護義務罪，同埋加重違令罪，囚六個月，緩刑兩年。案情指，澳門個人資料保護辦公室同澳門司法警察局分別通知過蔡，話噉樣公開人哋啲個人資料唔啱，要刪除，然而對方唔合作，直到告佢之前，個網站依然如常運作。後嚟蔡為此上訴，响2018年7月12號被澳門中級法院駁回。
個網站列出嚟嘅債仔之中，名人眾多，有黃山、呂中樓、郭美美、李軍、譚長安、賴昌圖、賴文曲、吳坤源……黃山係賭廳金麟廳股東，被追「80-100億元」。呂中和係沁和能源集團有限公司董事長，被追「4.5億元」。郭美美係大陸網絡紅人，同中國紅十字會有關，被追「2.6億元」。李軍係北京亞之傑集團董事長，被追「3000萬元」。譚長安係譚魚頭創辦人，被追「2000萬元」。賴昌圖、賴文曲同吳坤源分別係賴昌星嘅細佬、侄仔同外甥，各自被追「100萬元」、「18.5萬元」同「7.5萬元」；三個都喺上述案件之中位列證人，賴文曲同吳坤源有出庭作供。
响2017年，蔡其仁被澳門初級法院判定經「美好世界」等網上渠道，發布關於佢間公司嘅前男職員蔡捷宇及其女友嘅虛假消息，因而一項加重公開詆譭罪同一項公開詆譭罪成，刑罰係入獄六個月，緩刑一年半，兼且要向蔡捷宇賠兩萬澳門元。


== 雜 ==
以法庭審訊認定屬實嘅嘢嚟計，蔡其仁、「美好世界」網站同喺澳門登記嘅遊戲公司——美好世界（集團）有限公司（葡文：Maravilhoso Mundo (Grupo) Limitada；英文：Wonderful World (Group) Limited），關係密切。呢間公司响2016年年中推出咗博彩遊戲多寶百家樂。
蔡其仁涉嫌喺網上發放虛假消息，再惹上詆譭官非，案件响2018年3月23號宣判。


== 註 ==
引號內嘅銀碼，都係由資料源頭照抄嘅，按當地慣例推測，唔係澳門元就係香港元；然而原文並冇寫明。
由互聯網檔案館網站時光倒流機睇嚟，「美好世界」網站响2013年8月之前已經運作緊，之不過未有追債內容；無數傳媒錯誤描述成係响該月創立。


== 拎 ==
99World
多宝


== 考 ==