Zhū​Xī eða Chu Hsi (朱熹, 18. október 1130–23. apríl 1200) var kínverskur skrautritari, sagnaritari, heimspekingur, skáld og stjórnmálamaður í Syðra Songveldinu. Hann hafði áhrif á mótun nýkonfúsíusisma. Hann lagði mikið til kínverskrar heimspeki og hafði áhrif á kínverska heimsmynd. Meðal verka hans eru ritskýringar við Bækurnar fjórar sem síðar urðu undirstaða námskrár fyrir keisaraleg próf í Kína frá 1313 til 1915. Auk þess skrifaði hann um „rannsóknir hlutanna“ (格物; géwù) og um hugleiðslu sem aðferð til sjálfsræktar.
Zhu var menntaður í ritum forvera sinna, eins og klassískum kínverskum bókmenntum og ritskýringum við þau. Hann var nokkrum sinnum skipaður embættismaður, þótt hann forðaðist það mestan hluta ævinnar. Hann skrifaði og ritstýrði næstum hundrað ritum og átti í reglulegum bréfaskiptum við aðra fræðimenn. Hann kenndi hópi námsmanna sem sumir fylgdu honum í mörg ár. Hann byggði á kenningum Cheng-bræðra og þróaði áfram frumspekikenningar um lögmál (li) og lífsorku (qi). Fylgjendur hans skrifuðu niður þúsundir af samræðum sem þeir eignuðu honum.


== Tilvísanir ==