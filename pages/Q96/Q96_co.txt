U Messicu (in spagnolu: México; in nahuatl: Mēxihco), ufficialemente i Stati Uniti messicani (in spagnolu: Estados Unidos mexicanos; in nahuatl: Mēxihcatl Tlacetilīlli Tlahtohcāyōtl), hè un statu situatu à u Sudu di l'America settentriunale. A capitale hè a Cità di u Messicu. A superficia tutale di u paese hè 1.964.375 km², cù 2,5% di superficia in acqua. A pupulazione di u Messicu hè 129.875.529 abitanti in u 2023.Hè una Ripublica federale: ci sò 31 Stati è a capitale, Cità di Messicu, chì ùn hè micca un statu è micca una cità sicondu a custituzione messicana. L'ultime elezzione presidenziale (u 2 di ghjugnu 2024) anu vistu a vittoria di Claudia Sheinbaum. Hè a prima donna presidente di u Messicu. A muneta uficiale hè u peso messicanu. U mottu di u Messicu, "la Patria es Primero" ("a patria in prima"), ùn hè micca uficiale. U 16 di sittembre hè u ghjornu di a festa naziunale.


== Giugraffia ==
U Messicu hè un statu di l'America settentriunale. A so superficia hè 1.964.375 km². Sparte cunfine cù i Stati Uniti d'America à u Nordu (3 152 km), u Guatemala (193 km) è u Belize (956 km) à u Sudeste. A u livanti, ci hè u golfu di u Messicu è à u punenti l'uceanu Pacificu.


=== Rilievu ===


==== E catene muntagnose ====

Due principale catene muntagnose attraversanu u Messicu: a sierra Madre occidentale è a sierra Madre orientale. A Sierra Madre occidentale, à u punenti, hè l'estensione di a Sierra Nevada di California è a Sierra Madre orientale, à u livanti, hè l'estensione di e Muntagne rocciose di u Novu Messicu è di u Texas. U Messicu pussede ancu altre catene muntagnose cumè a catena californiana, a sierra Madre del Sur, a sierra Madre de Oaxaca, a sierra Madre de Chiapas è a Meseta Central de Chiapas. À u centru di u paese, ci sò parechji piani. Parechje cità so situate sopra sti piani, cumè a Cità di Messicu, Guadalajara, o ancu Puebla.


==== I più alti munti ====

Ci sò parechji munti incù un altitudine superiore à 5.000 metri. U Messicu, ind'a più maiò parte, hè un paese muntagnolu è vulcanicu. Parechji monti sò vulcani. U Citlaltépetl (ò Picu di Orizaba) hè u più altu monte di u Messicu, cù 5.636 metri d'altitudine. Hè situatu in u Statu di Veracruz, in a Sierra de Oaxaca. U Popocatépetl hè u secondu più altu monte, cù 5.426 metri. Stu monte hè situatu versu a Cità di u Messicu, sopra a fruntiera trà i Stati di Messicu è di Puebla. Ci hè dopu u monte Iztaccíhuatl (cù 5.215 metri).


=== Clima ===

Cù a so taglia è a so superficia, u Messicu pussede parechji climi sfarenti trà e regione. À u Nordu, i climi priduminanti sò u clima aridu, u clima semi-aridu è u clima diserticu. A Bassa-California (sopratuttu à u Sudu di a penisula) hè una di e regione e più aride di u Messicu. In e zone muntagnose, principalmente à u centru di u paese, u clima hè ghjiniralmente più dulce: uceanicu in altitudine ò subtrupicale in qualchì lochi. Per esempiu, a Cità di Messicu pussede un clima subtrupicale (uceanicu sicondu certi climatologhi) cù 18°C di timperatura media, una staggione secca è una staggione ùmida. U Sudu è a maghjurità di e zone costere anu un clima trupicale, cù friquintamente due staggione (secca è ùmida) è timperature guasgi sempre superiore à 20°C. Una parte chjucca di u Nordu di u Messicu hà un clima mediterraniu, per esempiu in a cità di Tijuana.

Rapportu climaticu di Merida (Yucatan, clima trupicale):

Rapportu climaticu di La Paz, Bassa-California di u Sudu (clima aridu):


=== Biudiversità ===

U Messicu hè unu di i 17 paesi megadiversi identificati in lugliu di u 2000 da u Programma Ambientale di e Nazione Unite. Più di 200.000 spezie sò prisente in u Messicu è ci sò ancu qualchì spezie endemiche. Hè u primu paese di u mondu in numeru di spezie sfarente di rettili, cù più di 707 spezie. U Messicu hè u secondu paese di u mondu in numeru d'ecosistemi è u quartu in numeru tutale di spezie. Oghji, più di 2.500 spezie sò ufficialmente prutette da a leghje messicana è 170.000 km² sò cunsiderati cumè spazii naturali prutetti. Ci sò 67 parchi naziunali in u paese.
Oghje, una parte impurtante di a biudiversità messicana hè minacciata da a difurestazione, principalmenti à u Sudu è in e zone trupicale, per esempiu in u Statu di u Chiapas. E fureste sò spessu brusgiate in parte per l'agricultura. U Chiapas hà persu cusì 320,809 ettari di furesta trà u 2001 è u 2018.


=== Fiumi è acqua ===

U Messicu pussede parechji fiumi ma pocu sò navigabili. I più famosi sò certameinti u río Bravo del norte, u río Grijalva, u río Usumacinta, o ancu u río Balsas. U Río Bravo del norte hè u nome messicanu di u fiume chì cunfina in parte u Messicu cù i Stati Uniti. Stu fiume hè chjamatu Río Grande in i Stati Uniti. In e regione chì pussedenu due staggione (una secca è una ùmeda), a taglia di i fiumi pò scambià sicondu u periodu di l'annu.
Cù i numerosi climi chì pussede u Messicu, a dispunibilità in acqua scambia trà e regione. I Stati di u nordu anu ghjeneralmente pocu acqua, è u sudu, trupicale in a so maiò parte, ne pussede asssai.
U Yucatàn, peninsula situata à u sudeste di u Messicu, pussede un clima trupicale di savanna. Hè un tarritoriu pianu è i fiumi sò guasgì inesistenti. A ricca furesta trupicale prisente nantu à sta peninsula pò campa grazie à quachì numerosi pozzi sutterranii, chjamati cenotes in spagnolu. I cenotes tenenu assai acqua tuttu l'annu è ponu cusì annacquà a furesta sottu à a terra.


== Dimugraffia ==

A pupulazione di u Messicu hè di 129.875.529 abitanti in u 2023, cù una densità di pupulazione di 61 abitanti per km². 78% di a pupulazione campa in cità in u 2010. A zona metrupulitana di Cità di u Messicu pussede una pupulazione di 20 892 724 abitanti (in u 2015).


== Storia ==


=== Epica preculumbiana ===


=== Epica culuniale ===


=== L'indipendenza ===


== Cultura ==
U Messicu hè un paese chì pussede una cultura ricca è variata. Hè u risultatu d'una mistura trà e sfarente culture preculumbiane (ci sò più di 68 populi indigeni) è a cultura aurupeana, più particularmente spagnola, purtata da a culunisazione. Pudemu vede stu michju è ste sfarente influenze in l'architettura, a gastronomia, e tradizione, e celebrazione, a rilighjione, a musica o ancu in a lingua.


=== Musica ===

A musica messicana hè ricca, cù parechji stili sfarenti influenzati da e tradizione o da u folclore. U Messicu hà avutu grandi sviluppi musicali principalmente sti ultimi decennii. I Mariachi (Mariachis in spagnolu) sò i musicanti ghjuchendu in un tipu di furmazione musicale tipica di a cultura, di l'identità è sopratuttu di a musica messicana. Dapoi u 2011, i Mariachi sò iscritti in a lista riprisintativa di u patrimoniu culturale immateriale di l'umanità. Ghjiniralmente, un gruppu di Mariachi tradiziunale hè cumpostu da due trumbette, due o quatru viulini, una vihuela, una o quatru ghitarre è un guiratón (un strumentu tipicu messicanu).


=== Religione ===

A religione priduminante in u Messicu hè a religione cattolica. Sta religione fù purtata da i coloni auropei è spagnoli è fù ghjiniralmente imposta à e populazione lucale. Oghji, ufficialmente, u Messicu hè un statu laicu. A religione cattolica hè assai prisente in a cultura messicana, per esempiu in a musica o l'architettura.


=== Architettura ===


=== Gastronomia ===

A cucina messicana hè ricunnisciuta cum'è Patrimoniu culturale immateriale di l'Umanità per l'UNESCO dapoi u 2010. A gastronomia messicana hè ricca per a so diversità: ogni regione di u paese pussede e so ricette tradiziunale è dunque a so propria cucina. Hè un mischju trà a gastronomia preculumbiana è a cucina spagnola. A maiò parte di l'ingredienti prisenti in a gastronomia messicana sò urighjinarii di u cuntinente americanu, cum'è a pumata, i fasgioli neri, l'avucati, u caccao, a vaniglia o ancu u pivaronu, ma ci sò ancu parechji prudutti vegetali o animali impurtati da u cuntinente auropeu (per esempiu u granu, u zuccaru, l'agrumi, u risu, a carne di porcu o di boiu è u pulletsru). Stu mischju d'ingredienti è di tecniche gastronomiche trà i due cuntinenti è e due civilisazione hà pruvucatu a nascita d'una nova gastronomia. È cusì sò nati u guacamole, u pozole o i tamales, per esempiu.
E banchjere messicane e più famose sò certameinte u taco, a quesadilla, a tortilla o ancu u tamal.
E bivende messicane sò numerose. A tequila, una bivenda alculizata, si face grazie à a distillazione di l'agave turchina, una pianta urighjinaria di u Messicu.


=== Sporti ===


== Ecunumia ==


== Pulitica è administrazione ==


=== Forma di guvernu ===
I Stati Uniti messicani sò una Ripublica federale cù sistema presidenziale. U presidente hè elettu per un mandatu di 6 anni, ma ne pò fà solu unu. Attualmente, a presidente hè Claudia Sheinbaum (partitu MORENA), dapoi u 1u d'uttrovi di u 2024. Hè a prima donna presidente di u Messicu.


=== Stati ===

Ci sò 31 Stati. A capitale, Cità di Messicu, ùn hè micca un Statu è micca una cità sicondu a custituzione messicana.  Ci sò dunque 32 entità federative in tutale. Ogni Statu pussede a so custituzione.


== Da vede dinò ==
Cità di u Messicu
Guadalajara
Lila Downs


== Note è riferenze ==