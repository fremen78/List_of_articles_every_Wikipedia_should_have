Meksik (isp.: México [ˈmexiko], nauatl': Mēxihco), oficialižikš — Meksikan Ühtenzoittud Valdkundad (isp.: Estados Unidos Mexicanos [esˈtaðos uˈniðos mexiˈkanos], nauatl': Mēxihcatl Tlacetilīlli Tlahtohcāyōtl), om valdkund Pohjoižamerikan suves. Pälidn da kaikiš suremb lidn om Mehiko.


== Istorii ==
Vn 1810 16. päiväl sügüz'kud Meksik tedištoiti ripmatomudes Ispanijaspäi. Zavottihe sodad ripmatomudes, i vl 1821 Ispanii allekirjuti Kordovan kožundkirjutest i tundišti Meksikan ripmatomut. Vll 1846−1848 AÜV okkupirui valdkundan tobmad palad Mehiko-pälidnanke, sen jäl'ghe Meksik kadoti territorijan enamba pol't — AÜV:oiden nügüdläižed Kalifornii, Nju-Meksiko i toižiden štatoiden palad.
Valdkundan ezmäine Konstitucii oli väges vspäi 1814. Nügüdläine üks'toštkümnenz' lugul Konstitucii om vahvištadud vl 1917, vajehtihe sidä läz joga vodel, vn 2018 versii om väges.


== Geografijan andmused ==

Meksik röunatab AÜV:oidenke pohjoižes (mavaldkundröunan piduz om 3155 km), Belizanke (276 km) da Gvatemalanke (958 km) suvipäivnouzmas. Ühthine röunoiden piduz — 4389 km. Valdkundan päivlaskmaižed randad lainištab Tünen valdmeren Kalifornijan laht, päivnouzmrandad — Kariban meren Meksikan laht. Ühthine randanpird om 9330 km.
Klimat om subtropine da tropine, kuiv valdkundan tobjas palas (300..600 mm vodes).
Kaks' mägisel'gad ristikoitas Meksikan territorijad pohjoižespäi suvhe: Sjerra Madre Päivnouzmaine i Päivlaskmaine, ned oma AÜV:oiden Kall'oikahiden mägiden jätktandaks.
Londuseližed pävarad oma kivivoi, hobed, kuld, vas'k, cink, hahktin, londuseline gaz; toižed varad — mec (otab man koumandest).


== Politine sistem ==

Ohjandusen form om federativine konstitucine prezidentine tazovaldkund. Valdkundan pämez' om prezident (isp.: Presidente). Hänen valdatusiden strok om kuz' vot, toižen strokun voimuseta. Prezident om ohjastusen-ki pämez', paneb ministrišton (isp. Gabinete Legal) ühtnijoid radnikusile.
Meksikan parlament om kaks'kodine Generaline Kongress (isp.: Congreso de la Unión vai Congreso General de los Estados Unidos Mexicanos). Üläkodi om Senat (isp.: Senado de la República, täuz' oficialine nimituz Cámara de Senadores del H. Congreso de la Unión) 128 ristitunke, kudambid valitas kudeks vodeks, voib valitas kahtišti. Alakodi om Deputatoiden Kodi (isp.: Cámara de Diputados), 500 ristitud valdatusiden strokunke koume vot, üks' partii ei voi otta enamba mi 300 sijad.
Valitihe prezidentad i parlamentan kodiden ühtnijoid jäl'gmäižen kerdan üleižil järgenduseližil valičendoil (2. kezaku 2024, 66. kucund). Nügüdläine prezident om Klaudia Šeinbaum (Claudia Sheinbaum, sai 61,18 % änid), tuleb radho vn 2024 1. päiväspäi redukud. Edeline prezident om Andres Manuel' Lopes Obrador (Andrés Manuel López Obrador, sai 52,96 % änid, 1. tal'vku 2018 — 30. sügüz'ku 2024).


== Administrativiž-territorialine jagand ==
   Kacu kirjutuz: Meksikan administrativiž-territorialine jagand.
Administrativiž-territorialižikš Meksik jagase 31 valdkundaks (štataks, isp.: estados) da ühteks federaližeks ümbrikoks (isp.: Distrito Federal) — Mehiko-pälidn. Kaik nened regionad nimitadas federaližikš ühtnikoikš (isp.: Entidades federativas).


== Eläjad ==
Meksikas elädas meksikalaižed, valdkund ei keradand andmusid etnosan mödhe rahvahanlugemižen aigan. Vl 2013 valdkundan eläjiden lugu oli 118,395,054 ristitud. Kaikiš suremb valdkundan ristitišt om nügüd'.
Eläjad kodikelen mödhe (2005): vaiše ispanijan kel' — 92,7 %, ispanine i igähižen rahvahan kel' — 5,7 %, vaiše igähižen rahvahan kel' — 0,8 %, märhapanendata — 0,8 %.
Uskondan mödhe (2010): riman katolikad — 82,7 %, vižkümnenden päivän jumalankodikund — 1,6 %, Jehovan tundištajad — 1,4 %, toižed evangeližed jumalankodikundad — 5,0 %, toižed uskojad — 1,9 %, religijatomad — 4,7 %, märhapanendata — 2,7 %.
Valdkundas om kümne lidnad-millionerad: Mehiko, Gvadalahar, Monterrei, Puebl, Ekatepek, Tihuan, Leon, Sjudad Huares, Nesaual'kojotl', Sapopan. Lidnalaižiden pala om 80,7 % (2020).


== Ižanduz ==
Meksik om oigetud eksportha industrialiž-agrarine šingotai ma. Ižanduz om 12. surtte mail'mas (ostmižmahtusen paritetan-ki mödhe), sen päsarakod oma kaivuztegimišt, metallurgii, mašinansauvomine, himine i kivivoihimine, puvillanümbriradai, sömtegimišt. Valdkundmaksoiden madal tazopind harakterizuib Meksikan ižandust, kogosüdäiproduktan 16,7 % vl 2021. Hüvä makroekonomine stabiližuz abutab eläda krizisoiš läbi.
Kogosüdäiproduktan palad (vn 2017 andmused): maižanduz 3,6 %, tegimišt 31,9 %, holitišiden sfer 64,5 %. Radnikoiden järgenduz sektoroidme vl 2011: maižanduz 13,4 %, tegimišt 24,1 %, holitišiden sfer 61,9 %.
Valdkund mülüb sätud vll 1994−2008 Pohjoižamerikan joudjaližen torguindan zonha, sen rezul'tataks irdpol'ne torguind AÜV:oidenke i Kanadanke ližadui äi kerdoid. Meksikan päeksport om avtod, jüguavtod, traktorad da likkuimiden varapalad (17 %), televizorad da radiooigendimed (14 %), kivivoi (11 %); toine eksport — digitaližed ladimed oigendamha andmusid (4 %), elektroveimed da elektroavtomatad (4 %), fruktad da maplodud (3 %), sobad (3 %), kuld (2 %), medicinine instrument (2 %), ištmed (1 %), vilugoitimed (1 %). Vl 2011 importiruihe enamba kaiked tömašinoid, avtoid, aviacijad i elektronikad. Päine torguindpartnör om AÜV: eksportan 71 % läksi sihe, importan 57 % tuli sišpäi vl 2011; toine om Kanad (6,5 % i 9 % sil-žo vodel).


== Homaičendad ==


== Irdkosketused ==
Meksikan parlamentan üläkodin oficialine sait (senado.gob.mx). (isp.)
Meksikan parlamentan alakodin oficialine sait (diputados.gob.mx). (isp.)
Meksikan ohjastusen da prezidentan oficialine sait (gob.mx). (isp.)