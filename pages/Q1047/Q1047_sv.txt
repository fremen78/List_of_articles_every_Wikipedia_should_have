Jawaharlal Nehru, född 14 november 1889 i Allahabad, Uttar Pradesh, död 27 maj 1964 i Delhi, var en indisk självständighetsaktivist och politiker. Han var Indiens förste premiärminister, 1947–1964. Nehru var son till politikern Motilal Nehru, samt far till Indira Gandhi och morfar till Rajiv Gandhi, som båda kom att bli premiärministrar.


== Biografi ==
Jawaharlal Nehru föddes i Allahabad i Brittiska Indien. Hans far var politikern Motilal Nehru (1861–1931) och mor var Swarup Rani Nehru (1868–1938). Han var av brahminsk släkt (kasten kashmiri pandit), men ansåg sig inte tillhöra någon religion.
Som ung utbildade Nehru sig i England, vid Harrow School och University of Cambridge, och sågs som höggradigt anglifierad, innan han som utbildad advokat återvände och anslöt sig till den indiska självständighetsrörelsen. Under åren i England hade Nehru influerats starkt av akademisk radikalism och skepticism. Han hade även tagit intryck av fabiansk socialism, irländsk nationalism och brittisk parlamentarism.
Han anslöt sig till Indian National Congress (Kongresspartiets föregångare) och efterträdde sin far som dess ordförande 1929. I frigörelsekampen anslöt sig Nehru 1919 till Mahatma Gandhis handlingsinriktade icke-våldsprogram, med vissa reservationer. Under 1930-talet deltog Nehru i bildandet av rörelsens vänsterflygel, Congress Socialist Party, men förblev ändå Gandhi trogen och verkade hela tiden för ett självständigt och enat Indien. Hans engagemang i rörelsen gjorde att han nio gånger fängslades av myndigheterna i Brittiska Indien. Under dess perioder författade en rad böcker.
Då Indien blev självständigt 1947, blev Nehru den nya republikens förste premiär- och utrikesminister. I inrikespolitiken verkade Nehru för ett enat, sekulariserat och demokratiskt Indien med planhushållning och satsningar på industrialisering och sociala framsteg.
Hans höga ambitioner infriades inte, men han lyckades hålla samman det olikartade Indien, genomförde en del sociala reformer samt slog vakt om demokratiska fri- och rättigheter. Utrikespolitiskt försökte han balansera mellan stormakterna och samtidigt företräda u-ländernas intressen. Han tvingades dock avsätta alltför stora summor till försvaret på grund av konflikterna med grannlandet Pakistan, och 1962 led han ett svårt utrikespolitiskt bakslag, då Kina invaderade norra Indien.
Nehru förärades hederstiteln pandit.
Nehru dog den 27 maj 1964 av en hjärnblödning, följd av en hjärtattack. Han kremerades vid stranden av floden Yamuna.


== Citat om Nehru ==
"I mod kommer han inte att överträffas. Vem kan överglänsa honom i hans kärlek för sitt land? Han är ren som kristall och ärlig bortom varje misstanke. Han är en riddare sans peur, sans reproach."
– Mahatma Gandhi, 1929.[källa behövs]
"Denne man har övervunnit två av de största svagheterna i den mänskliga karaktären - han känner inte vare sig fruktan eller hat".
– Sir Winston Churchill, 1949.[källa behövs]


== Referenser ==
Friesen, Sten von; Bendz, Gerhard; Swahn, Jan-Öjvind, red (1978). Bra böckers lexikon. 17, Neh-Orf. Höganäs: Bra böcker. Libris 127742 


=== Noter ===


== Externa länkar ==
 Wikimedia Commons har media som rör Jawaharlal Nehru.
 (engelska)
 Wikisource har originalverk som rör Jawaharlal Nehru.  (engelska)
Jawaharlal Nehru i Libris