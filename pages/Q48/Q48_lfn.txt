Asia es la continente entre la Mar Mediteraneo, la Mar Negra e la Montes Ural a la ueste, la Mar Pasifica a la este, la Mar Artica a la norde, e la Mar Indian a la sude. Asia e Europa es frecuente regardada como un sola continente, Eurasia, e lo comparti la tera continental de Afroeurasia con Europa e Africa. 3720 milion persones abita en Asia, la cuantia de abitores la plu grande en la mundo. La area de Asia es sirca 43,4m kmÂ², sirca 30% de la tera e 8.7% de la surfas intera de la Tera. La continente, cual ia es longa la casa de la majoria de la popla umana, ia es la loca de multe de la sivilias prima. Asia es notable per no sola sua grandia e cuantia grande de abitores, ma ance per sua abitadas densa e grande, e per sua rejions vasta con poca abitores en la continente con 4.4 bilion abitores.
Esta continente conteni multe grupos de cultures e linguas, incluinte farsi, arabi, turces, xines, hindi, corean, japanes, viet, e indonesian. Xina e India ia alterna como la economias la plu grande en la mundo entre 1 e 1800 ec. Xina ia es un potia economial major e ia atrae multe persones a la este. Per multe persones, la ricia lejendal de la cultur antica de India ia personi Asia; lo ia atrae comersia, esplora e colonialisme european. La discovre asidental de America par Cristoforo Colombo en cuando el ia xerca per India mostra esta fasina profonda. La Via de Seda ia deveni la via de comersia este-ueste xef en la interna de Asia en cuanto la Streta Malaka ia es la via maral xef.
Car Asia es multe grande, on pote ance considera suareas: Asia norde (Sibir), Asia este, Asia sude-este, Asia sude, Asia sude-ueste, e Asia sentral.