La Asie e je il plui grant e il plui popolât dai continents, comprendint la part plui estese de cussì clamade Eurasie. E confine a Nord cul ocean Artic, a Est cul ocean Pacific, a Sud cul ocean Indian e a Ovest cul mâr Ros, l'istmi di Suez (che la divît de Afriche, il mâr Mediterani, il mâr di Marmara e il mâr Neri; a est separin la Asie de Europe i strets dai Dardanei e dal Bosfar, lis cjadenis dal Caucas e dai monts dal Ural e il mâr Caspi. Al estrem Nord-Est e je separade de Americhe dal stret di Bering. 


== Gjeografie ==
Il litorâl asiatic al è un grum accidentât, cuntune vore di mârs internis (mâr arap, mâr de Cine meridionâl, mâr di Gjave, mâr de Cine orientâl, mâr Groga, mâr dal Gjapon, mâr di Ochotsk, mâr di Bering, mâr di Kara, mâr di Barenc, e v.i.); golfs (golf Persic, golf dal Oman, golf dal Bengala, golf dal Siam, golf dal Tonchin, golf di Anadir, e v.i.); penisulis (Anatolie, Arabie, Indie, Malacca, Indocine, Coree, Kamčatka, Taimir, Kola, e v.i.), e isulis dongje des cuestis, sicu Cipri, lis Maldivis, Sri Lanka, il grant arcipelac de Insulindie (che al inclût lis Filipinis, Borneo, Sumatra, Gjave e Cèlebes, par citâ chês plui grandis e cognossudis), Taiwan, lis isulis dal Gjapon, Sachalin, la Tiere dal Nord, Gnove Zemble, e v.i.).
Pes monts, la Asie al è un continent che e 'nd à un grum, soredut inte zone de cjadene dal Himalaya, dulà che si cjatin lis cimis plui altis de Tiere, fra chestis l'Everest, il K2 e l'Annapurna, ducj alts plui di 8.000 metris. Dongje chest si puedin cjatâ ancje grandis planis in Siberie e deserts come chei dal Gobi o chel de Arabie. 
Intal continent a son ancje putrops flums impuartants, come l'Obi, il Enisej e il Lena intal bacin dal Artic; l'Amur, il flum Groc, il Yangtze e il Mekong intal bacin dal Pacific; il Brahmaputra, l'Irrawaddy, il Gangje e l'Indo intal bacin dal ocean Indian; il Tigri e l'Eufrat inte Asie ocidentâl, l'Amu Daria e il Sir Daria intal bacin dal Aral. In Asie a son ancje grancj lâcs, come il mâr Caspi, il plui grant dal mont, il mâr di Aral, il mâr Muart, cun nivei record di salinitât o il lâc Baikal, il plui profont.