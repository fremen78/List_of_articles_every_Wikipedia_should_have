Aftenbønn eller kveldsbønn er et rituale som praktiseres av både kristne og ikke-kristne, i barnefamilier og av kristne voksne. Aftenbønnen kan utgjøre de første abstrakte ord et barn lærer å skjelne fra hverandre, idet bønnen vanligvis leses med en fast ordlyd.
I norge bad ca 40% aftenbønn i 2013, mens 30% aldri bad aftenbønn.


== Jødedom ==
Ortodokse jødiske menn er forpliktet til å be tre daglige bønner, til fastsatte tider: morgenbønnen (shaharit), ettermiddagsbønnen (minha) og aftenbønnen (ma´ariv).


== Islam ==
Muslimer skal be fem ganger om dagen, blant dem en bønn ved solnedgang og en kveldsbønn.


== Kristendom ==
Tidebønner er en urkristen tradisjon, med tidspunkter fastsatt av pave Pius 5 i 1568.
Martin Luther skrev i sin lille katekisme:

 Om kvelden når du går til sengs, skal du velsigne deg med det hellige korsets tegn og si:
I Faderens og Sønnens og Den Hellige Ånds navn. Amen.
Så skal du si frem trosbekjennelsen og Fadervår mens du kneler eller står. Hvis du vil, kan du også be denne lille bønnen:
«Jeg takker deg, min himmelske Far, ved Jesus Kristus, din kjære Sønn, fordi du nådig har bevart meg i dag. Og ber deg at du må tilgi alle mine synder og all urett jeg har gjort, – og at du nådig må bevare meg i natt. For jeg overgir meg med legeme og sjel og alt i dine hender. Jeg ber om at din hellige engel må være med meg, så den onde fiende ikke får makt over meg. Amen».

Gå så straks og glad til å sove.


== Referanser ==