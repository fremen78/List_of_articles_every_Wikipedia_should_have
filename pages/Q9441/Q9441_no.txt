Siddharta Gautama (trolig 563–483 f.Kr.) var en indisk prins som betraktes som grunnleggeren av buddhismen. Siddharta Gautama fikk ærestittelen Buddha, som på sanskrit betyr «den oppvåknede», fordi han ifølge buddhismen på et tidspunkt innså hvordan alt hang sammen og fant en metode for å kunne gjøre slutt på lidelsen i tilværelsen og oppnå nirvana.


== Liv og lære ==
Siddharta Gautama var sønn av kong Suddhodana i Sakya-dynastiets hovedstad Kapilavastu (i Nepal-distriktet Kapilvastu, på grensen mellom det nåværende Nepal og den indiske provinsen Bihar). Som ung levde han et bekymringsløst liv i luksus. En plutselig erkjennelse av sykdom, alderdom og død fremkalte en åndelig krise. Det fikk ham til å dra bort og søke etter svar på åndelige spørsmål. Han utøvde lenge en streng askese, men ble skuffet over dette også. Han satte seg så i meditasjon under et fikentre ved det nåværende Bodh Gaya i Bihar, og opplevde samme natt det avgjørende gjennombrudd, «oppvåkningen». Etter dette fikk han ærestittelen Buddha, det vil si «den oppvåknede», og vandret rundt og spredte sin innsikt og kunnskap i 45 år. Han grunnla en forening, sangha, med disipler, bhikku. Folk fra alle sosiale lag kom for å høre ham. Da han døde i en alder av 80 år, var han blitt kjent og ansett. Klostersamfunnene han grunnla er i dag blant verdens eldste organisasjoner.
Siddharta Gautama regnes i dag for å ha vært en faktisk historisk person. Det oppstod likevel tidlig en mengde legender og bemerkelsesverdige fortellinger om Buddhas liv. Det fortelles for eksempel om hans nedstigning fra Tushita-himmelen, om omstendighetene rundt hans fødsel og ellers mye fra både hans barndom og voksne liv.
Buddha blir av sine tilhengere, og av hele den eldste tradisjonen, ikke betraktet som en gud, men som et enestående vesen som ved egen kraft nådde frem til innsikt.


== Buddha-framstillinger i kunsten ==
Buddha fremstilles på mange måter i billedkunsten. Buddha-bilder lages ofte med stiliserte håndstillinger, som uttrykker forskjellige gester. Han avbildes også liggende, idet han inntrer i nirvana.

		
			
			
		
		
			
			
		
		
			
			
		


== Referanser ==


== Eksterne lenker ==
(en) Shakyamuni Buddha – kategori av bilder, video eller lyd på Commons 
(en) Gautama Buddha – galleri av bilder, video eller lyd på Commons 
Innføring i Buddhas liv og lære
Buddha – en historisk fremstilling (på dansk)
Oppslagsordet «Buddha» i Salmonsens konversationsleksikon fra 1915-1930  (på dansk)
Oppslagsordet «Buddha» og «Buddismen» i Nordisk familjebok fra 1905 (på svensk)