Abu Għabdalla Muħammad bin Battuta (pronunzja: /ˌɪbən bætˈtuːtɑː/; twieled fl-24 ta' Frar 1304 – miet fl-1368/1369), magħruf iktar bħala Ibn Battuta (Iben Battuta), kien vjaġġatur, esploratur u studjuż Marokkin. Matul perjodu ta' tletin sena mill-1325 sal-1354, Ibn Battuta żar il-biċċa l-kbira tat-Tramuntana tal-Afrika, il-Lvant Nofsani, il-Lvant tal-Afrika, l-Asja Ċentrali, in-Nofsinhar tal-Asja, ix-Xlokk tal-Asja, iċ-Ċina, il-Peniżola Iberika, u l-Punent tal-Afrika. Lejn tmiem ħajtu, huwa rrakkonta bil-fomm rendikont tal-vjaġġi tiegħu, bit-titlu ta' Kapulavur għal Dawk li Jikkontemplaw l-Meravilji tal-Bliet u l-Għeġubijiet tal-Ivvjaġġar (bl-Għarbi: Tuħfat an-Nuẓẓār fī Għarāʾib al-Amṣār wa Għaġāʾib al-Asfār, lit. Kapulavur in-Naddarin f'Għorba l-Ibliet u Għeġubijiet is-Safar, bl-Ingliż: A Masterpiece to Those Who Contemplate the Wonders of Cities and the Marvels of Travelling), għalkemm huwa magħruf iktar bħala Ir-Riħla.
Ibn Battuta vvjaġġa iktar minn kwalunkwe esploratur ieħor fl-istorja premoderna, b'total ta' madwar 117,000 kilometru (73,000 mil), jiġifieri iktar minn Zheng He b'madwar 50,000 kilometru (31,000 mil) u iktar minn Marco Polo b'24,000 kilometru (15,000 mil). Kien hemm dubji dwar l-istoriċità ta' wħud mill-vjaġġi ta' Ibn Battuta, b'mod partikolari dawk tal-Lvant iktar imbiegħed.


== Isem ==
Ibn Battuta huwa isem patronimiku li litteralment ifisser "iben ferħ il-papra". L-iżjed isem sħiħ komuni tiegħu huwa Abu Għabdalla Muħammad bin Battuta. Fir-rakkont dwar il-vjaġġi tiegħu, Ir-Riħla, huwa jagħti ismu sħiħ bħala Xems id-Din Abu Għabdalla Muħammad bin Għabdalla bin Muħammad bin Ibrahim bin Muħammad bin Jusuf Lawati t-Tanġi bin Battuta.


== Ħajja bikrija ==
Kulma nafu dwar il-ħajja ta' Ibn Battuta ġej mill-informazzjoni awtobijografika inkluża fir-rakkont dwar il-vjaġġi tiegħu, li jirreġistra li kellu dixxendenza Berbera, twieled f'familja Iżlamika ta' studjużi tad-dritt (magħrufa bħala qadi fit-tradizzjonijiet Musulmani tal-Marokk) f'Tanġier fl-24 ta' Frar 1304, matul ir-renju tad-dinastija Marinida. Il-familja tiegħu kienet parti minn tribù Berbera magħrufa bħala l-Lawata. Meta kien għadu żgħir, huwa x'aktarx li studja f'madhab Maliki Sunni (skola Iżlamika tal-ġurisprudenza), il-forma dominanti ta' edukazzjoni fit-Tramuntana tal-Afrika f'dak iż-żmien. Il-Musulmani Maliki talbu li Ibn Battuta jkunilhom l-imħallef reliġjuż tagħhom, peress li kien minn żona fejn kienet tiġi pprattikata din il-ġurisprudenza.


== Vjaġġi ==


=== Itinerarju tal-1325-1332 ===
L-itinerarju tal-vjaġġ ta' Ibn Battuta fl-1325-1332 kien jinkludi t-Tramuntana tal-Afrika, l-Iraq, l-Iran, il-Peniżola tal-Arabja, is-Somalja u l-Kosta Swahili.


==== L-ewwel pellegrinaġġ ====
Fit-tieni Raġab tas-sena Musulmana 725 Wara Hiġra (li jikkorrispondi għall-14 ta' Ġunju 1325 W.K. fil-kalendarju Kristjan), meta kellu 21 sena, Ibn Battuta salpa minn raħal twelidu biex jagħmel ħaġġ, jew pellegrinaġġ, lejn il-Mekka, vjaġġ li normalment kien idum sittax-il xahar. Huwa kien ħerqan li jitgħallem iktar dwar l-artijiet imbiegħda u kien jgħoxa bl-avventura. Huwa ma reġax lura lejn il-Marokk għal 24 sena.Tlaqt waħdi, u la kelli vjaġġatur ieħor bħala sieħbi biex ngawdi l-kumpanija tiegħu, u lanqas kelli karovana li stajt ningħaqad magħha, iżda mmexxi biss minn impuls intern li ħakimni u mix-xewqa li kont ili ngħożż fi ħdani biex inżur dawn is-santwarji illustri. Għaldaqstant żammejt sod mar-rieda tiegħi li nitlaq minn ma' qrabati, nisa u rġiel, u mraħt minn dari bħalma l-għasafar jimirħu mill-bejta tagħhom. iL-ġenituri tiegħi kienu maħkuma mir-rabtiet tal-ħajja, u tassew ġiet għafsa ta' qalb li kelli nitlaq minn ħdejhom, u kemm huma u kemm jien imtlejna bid-dieqa minħabba din is-separazzjoni.Huwa vvjaġġa lejn il-Mekka bl-art, tul il-kosta kollha tat-Tramuntana tal-Afrika minn naħa għall-oħra tas-sultanati ta' Għabd il-Wadid u Ħafsin. Tul ir-rotta għadda minn Tlemcen, Béjaïa, u mbagħad Tuneż, fejn baqa' għal xahrejn. Għal raġunijiet ta' sikurezza, normalment Ibn Battuta kien jingħaqad ma' xi karovana biex inaqqas ir-riskju li jinsteraq. Huwa żżewweġ mara fir-raħal ta' Sfax, iżda ftit wara telaqha minħabba diżgwid li kellu ma' missierha. Dan kien l-ewwel żwieġ minn sensiela sħiħa matul il-vjaġġi tiegħu.
Fil-bidu tar-rebbiegħa tal-1326, wara vjaġġ ta' iktar minn 3,500 kilometru (2,200 mil), Ibn Battuta wasal fil-port ta' Lixandra, li dak iż-żmien kienet tagħmel parti mill-imperu Mamluk tal-Baħri. Huwa ltaqa' ma' żewġt irġiel axxetiċi devoti f'Lixandra. Wieħed minnhom kien Sheikh (titlu li litteralment ifisser "Xiħ") Burhanuddin, li suppost bassar id-destin ta' Ibn Battuta bħala vjaġġatur dinji u qallu, "Jidhirli li l-ivvjaġġar barra minn pajjiżek tgħożżu. Trid iżżur lil ħija Fariduddin fl-Indja, lil Rukonuddin f'Sind, u lil Burhanuddin fiċ-Ċina. Sellili għalihom". Raġel devot ieħor, ix-Sheikh Murxidi, interpreta t-tifsira ta' ħolma ta' Ibn Battuta li kienet turi li huwa kellu jkun vjaġġatur dinji.

Huwa qatta' diversi ġimgħat iżur is-siti fl-inħawi, u mbagħad mar iktar 'il ġewwa lejn il-Kajr, il-belt kapitali tas-sultanat Mamluk. Wara li qatta' kważi xahar fil-Kajr, huwa tbiegħed kemxejn għal darba darbtejn mit-traġitt oriġinali tiegħu sabiex jibqa' fi ħdan is-sikurezza relattiva tat-territorju tal-Mamluk. Mit-tliet rotot tas-soltu lejn il-Mekka, Ibn Battuta għażel l-inqas waħda magħżula mill-vjaġġaturi, li kienet tinvolvi vjaġġ lejn in-naħa ta' fuq tal-wied tan-Nil, u mbagħad lejn il-Lvant sal-port ta' ʿAydhab fil-Baħar l-Aħmar. Madankollu, kif qorob lejn ir-raħal, ribelljoni lokali obbligatu jerġa' lura.
Ibn Battuta mar lura l-Kajr u għamel vjaġġ sekondarju ieħor, din id-darba lejn Damasku li kienet ikkontrollata mill-Mamluk. Matul l-ewwel vjaġġ tiegħu ltaqa' ma' raġel devot li pprofetizza li huwa seta' jasal il-Mekka biss billi jivvjaġġa mis-Sirja. Din ir-rotta itwal kellha vantaġġ miżjud; minħabba l-postijiet sagri tul ir-rotta, fosthom Hebron, Ġerusalemm, u Betlem, l-awtoritajiet Mamluk żammew ir-rotta sikura għall-pellegrini. Mingħajr din l-għajnuna, bosta vjaġġaturi kienu jinsterqu jew jinqatlu.
Wara li qatta' x-xahar Musulman tar-Ramadan, matul Awwissu, f'Damasku, huwa ngħaqad ma' karovana li vvjaġġat għal 1,300 kilometru (810 mil) fin-Nofsinhar lejn il-Medina, is-sit tal-moskea tal-profeta Iżlamiku Muħammed. Wara erbat ijiem fir-raħal, huwa vvjaġġa lejn il-Mekka u żar is-siti sagri fi triqtu lejha; malli wasal il-Mekka huwa temm l-ewwel pellegrinaġġ tiegħu, f'Novembru, u kiseb l-istatus onorifiku tal-Ħaġġi. Minflok reġa' lura lejn art twelidu, Ibn Battuta ddeċieda li jkompli jivvjaġġa, u bħala d-destinazzjoni li jmiss tiegħu għażel l-Ilkhanat, Khanat Mongolu, lejn il-Grigal.


==== L-Iraq u l-Iran ====
Fis-17 ta' Novembru 1326, wara li kien qatta' xahar il-Mekka, Ibn Battuta ngħaqad ma' karovana kbira ta' pellegrini fi triqithom lejn l-Iraq mill-Peniżola tal-Arabja. Il-karovana vvjaġġat lejn it-Tramuntana sa Medina u mbagħad ivvjaġġat billejl lejn il-Grigal tul il-promontorju ta' Najd sa Najaf, għal xi ġimagħtejn. F'Najaf, huwa żar il-mawżolew ta' Għali, ir-Raba' Kalif.
Imbagħad, minflok kompla sejjer lejn Bagdad mal-karovana, Ibn Battuta beda traġitt ta' sitt xhur li waslu lejn l-Iran. Minn Najaf, huwa vvjaġġa lejn Wasit, imbagħad segwa x-xmara Tigris lejn in-Nofsinhar sa Basra. Id-destinazzjoni li jmiss tiegħu kienet il-belt ta' Isfahan fuq in-naħa l-oħra tal-Muntanji Zagros fl-Iran. Imbagħad huwa mar lejn in-Nofsinhar sa Shiraz, belt kbira li kienet qed tiffjorixxi wara li ħelsitha ħafif mill-qerda tal-invażuri Mongoli f'diversi rħula iktar lejn it-Tramuntana. Finalment, huwa vvjaġġa lura mill-muntanji lejn Bagdad, u wasal hemmhekk f'Ġunju 1327. Partijiet mill-belt kienu għadhom imġarrfa minħabba l-ħsarat imġarrba mill-armata ta' Hulagu Khan li invadiet il-belt fl-1258.
F'Bagdad, huwa sab lil Abu Sagħid, l-aħħar mexxej Mongolu tal-Ilkhanat unifikat, li telaq mill-belt u skortat mar lejn it-Tramuntana. Ibn Battuta ngħaqad mal-karovana rjali għal xi żmien, imbagħad dar lejn it-Tramuntana tul it-Triq tal-Ħarir sa Tabriz, l-ewwel belt kbira fir-reġjun li fetħet il-bibien tagħha għall-Mongoli u dak iż-żmien kienet ċentru kummerċjali importanti, peress li l-biċċa l-kbira tar-rivali ġirien tagħha kienu nqerdu mill-invażuri Mongoli.
Ibn Battuta reġa' telaq lejn Bagdad, x'aktarx f'Lulju, iżda l-ewwel mar lejn it-Tramuntana tul ix-xmara Tigris. Huwa żar Mosul, bħala mistieden tal-gvernatur tal-Ilkhanat, u mbagħad żar l-irħula ta' Cizre (Gżira Iben Għumar) u Mardin, illum il-ġurnata fit-Turkija. F'eremitaġġ fuq muntanja qrib Sinjar, huwa ltaqa' ma' mistiku Kurd li tah xi muniti tal-fidda. Meta reġa' lura Mosul, huwa ngħaqad ma' karovana sekondarja ta' pellegrini li kienet sejra lejn in-Nofsinhar sa Bagdad, li mbagħad ingħaqdet mal-karovana prinċipali li qasmet id-Deżert tal-Arabja sal-Mekka. Ibn Battuta marad u beda jagħmel imsarnu, għaldaqstant wasal dgħajjef fil-belt u għajjien wara t-tieni haġġ.


==== L-Arabja ====

Ibn Battuta baqa' fil-Mekka għal xi żmien (Ir-Riħla tissuġġerixxa madwar tliet snin, minn Settembru 1327 sal-ħarifa tal-1330). Madankollu, problemi fil-kronoloġija wasslu biex xi kummentaturi jissuġġerixxu li jaf telaq wara l-haġġ tal-1328.
Wara l-haġġ fl-1328 jew fl-1330, huwa mar lejn il-port ta' Jeddah mal-kosta tal-Baħar l-Aħmar. Minn hemmhekk huwa segwa l-kosta f'sensiela ta' dgħajjes (magħrufa bħala ġalba, li kienu opri tal-baħar żgħar magħmula minn tavli tal-injam meħjuta flimkien), u vvjaġġa pjuttost bil-mod peress li kienu qed ibaħħru kontra l-irjieħ prevalenti mix-Xlokk. Ladarba wasal fil-Jemen huwa żar Zabīd u iktar 'il quddiem ir-raħal fl-għoli ta' Ta'izz, fejn iltaqa' mal-malek (ir-re) tad-dinastija Rasulija Muġahid Nur id-Din Għali. Ibn Battuta jsemmi wkoll li żar Sana'a, iżda mhuwiex ċert jekk dan huwiex minnu jew le. X'aktarx, huwa mar direttament minn Ta'izz lejn il-port kummerċjali importanti ta' Aden, u wasal hemmhekk għall-ħabta tal-bidu tal-1329 jew tal-1331.


==== Is-Somalja ====

Minn Aden, Ibn Battuta salpa abbord vapur li kien se jbaħħar lejn Zeila fil-kosta tas-Somalja. Huwa mbagħad baqa' sejjer lejn il-Kap ta' Guardafui iktar 'l isfel mill-kosta tal-Lvant tas-Somalja, u qatta' madwar ġimgħa f'kull post. Iktar 'il quddiem huwa żar Mogadishu, li dak iż-żmien kienet belt prominenti tal-"Art tal-Berberi" (بلد البربر Balad al-Barbar, it-terminu Għarbi Medjevali għall-Qarn tal-Afrika).
Meta Ibn Battuta wasal fl-1332, Mogadishu kienet fil-quċċata tal-prosperità tagħha. Huwa ddeskriviha bħala "belt tassew kbira" b'bosta merkanti għonja, rinomati għad-drapp ta' kwalità għolja li kienu jesportaw lejn pajjiżi oħra, inkluż l-Eġittu. Battuta żied li l-belt kienet immexxija mis-Sultan tas-Somalja Abu Bakr bin Xiħ Għumar. Huwa nnota li s-Sultan Abu Bakr kellu karnaġġjon skura u kien jitkellem bl-ilsien nattiv tiegħu (is-Somali), iżda kellu ħakma tajba wkoll tal-Għarbi. Is-sultan kellu ma' djulu wkoll bosta ważir (ministri), esperti ġuridiċi, kmandanti, gwardjani rjali kkastrati, u uffiċjali oħra.


==== Il-Kosta Swahili ====

Ibn Battuta kompla bil-baħar lejn in-Nofsinhar sal-kosta Swahili, reġjun li dak iż-żmien kien magħruf bl-Għarbi bħala l-Bilād aż-Żanġ ("l-Art taż-Żanġ"), u waqaf għal lejl ta' mistrieħ fil-belt-gżira ta' Mombasa. Għalkemm kienet relattivament żgħira dak iż-żmien, Mombasa saret belt importanti fis-seklu ta' wara. Wara vjaġġ tul il-kosta, Ibn Battuta mbagħad wasal fil-belt-gżira ta' Kilwa, illum il-ġurnata fit-Tanzanija, li kienet saret ċentru importanti ta' tranżitu tal-kummerċ tad-deheb. Huwa ddeskriva l-belt bħala "waħda mill-ifjen u l-isbaħ bliet li qatt inbnew; b'binjiet kollha tal-injam, u bi djar msaqqfa bil-qasab tad-dīs".
Ibn Battuta rreġistra ż-żjara tiegħu fis-Sultanat ta' Kilwa fl-1330, u kkummenta b'mod favorevoli dwar l-umiltà u r-reliġjon tal-mexxej tagħha, is-Sultan il-Ħasan bin Sulejman, dixxendent tal-leġġendarju Għali bin il-Ħassan Xirażi. Huwa kiteb ukoll li l-awtorità tas-sultan kienet estiża minn Malindi fit-Tramuntana sa Inhambane fin-Nofsinhar u baqa' tassew impressjonat bl-ippjanar tal-belt, li skontu kienet ir-raġuni wara s-suċċess ta' Kilwa tul il-kosta. Matul dan il-perjodu, huwa ddeskriva l-kostruzzjoni tal-Palazz ta' Husuni Kubwa u estensjoni sinifikanti tal-Moskea l-Kbira ta' Kilwa, li kienet magħmula bil-ġebel tal-qroll u kienet l-ikbar moskea ta' dan it-tip. Wara bidla fl-irjieħ tal-monsuni, Ibn Battuta baħħar lura lejn l-Arabja, l-ewwel lejn l-Oman u l-Istrett ta' Hormuz, imbagħad lejn il-Mekka għall-haġġ tal-1330 (jew tal-1332).


=== Itinerarju tal-1332-1347 ===

L-itinerarju tal-vjaġġ ta' Ibn Battuta fl-1332-1346 kien jinkludi ż-żona tal-Baħar l-lswed, l-Asja Ċentrali, l-Indja, ix-Xlokk tal-Asja u ċ-Ċina.


==== L-Anatolja ====
Wara t-tielet pellegrinaġġ tiegħu lejn il-Mekka, Ibn Battuta ddeċieda li jfittex impjieg mas-Sultan ta' Delhi, Muħammad bin Tugħluq. Fil-ħarifa tal-1330 (jew tal-1332), huwa vvjaġġa lejn l-Anatolja, it-territorju kkontrollat mis-Seljuk, b'rotta bl-art lejn l-Indja. Huwa qasam il-Baħar l-Aħmar u d-Deżert tal-Lvant biex jasal sal-wied tan-Nil u mbagħad mar lejn it-Tramuntana lejn il-Kajr. Minn hemmhekk huwa qasam il-Peniżola tas-Sinaj sal-Palestina u mbagħad ivvjaġġa mill-ġdid lejn it-Tramuntana minn uħud mill-irħula li kien żar fl-1326. Mill-port Sirjan ta' Latakia, vapur minn Genova ħadu (u lil sħabu) lejn Alanya mal-kosta tan-Nofsinhar li llum il-ġurnata hija tat-Turkija.
Huwa mbagħad ivvjaġġa lejn il-Punent tul il-kosta sal-port ta' Antalya. Fil-belt huwa ltaqa' ma' membri ta' waħda mill-assoċjazzjonijiet semireliġjużi tal-fityan. Dawn kienu karatteristiċi tal-biċċa l-kbira tal-irħula tal-Anatolja fis-sekli 13 u 14. Il-membri kienu artiġjani żgħażagħ u kienu mmexxija minn kap bit-titlu ta' Akhil. L-assoċjazzjonijiet kienu speċjalizzati biex jilqgħu lill-vjaġġaturi. Ibn Battuta baqa' tassew impressjonat bl-ospitalità li ngħata u iktar 'il quddiem intlaqa' minnhom f'iktar minn 25 raħal fl-Anatolja. Minn Antalya Ibn Battuta vvjaġġa iktar 'il ġewwa lejn Eğirdir li kienet il-belt kapitali tal-Ħamidin. Huwa qatta' r-Ramadan (Ġunju 1331 jew Mejju 1333) fil-belt.
Minn hawn 'il quddiem, l-itinerarju tiegħu fl-Anatolja rrakkontat fir-Riħla jiċċajpar daqsxejn. Ibn Battuta jiddeskrivi li vvjaġġa lejn il-Punent minn Eğirdir sa Milas u mbagħad jaqbeż 420 kilometru (260 mil) lejn il-Lvant minn Eğirdir sa Konya. Imbagħad jibqa' jivvjaġġa lejn il-Lvant, u jasal Erzurum fejn jaqbeż 1,160 kilometru (720 mil) lura lejn Birgi fit-Tramuntana ta' Milas. L-istoriċi jemmnu li Ibn Battuta żar għadd ta' bliet u rħula fl-Anatolja ċentrali, iżda mhux fl-ordni ta' kif jiddeskrivihom.
Meta Ibn Battuta wasal Iznik, din kienet għadha kemm inħakment minn Orhan, is-sultan tal-Imperu Ottoman il-ġdid. Orhan ma kienx hemm u martu kellha l-kmand tas-suldati stazzjonati fil-qrib. Fir-rakkont tiegħu, Ibn Battuta jiddeskrivi lill-mara ta' Orhan bħala: "Mara devota u eċċellenti. Trattatni b'ġieħ, urietni ospitalità u tatni xi rigali".

Fir-rakkont tiegħu, Ibn Battuta jiddeskrivi lil Orhan bħala:L-ikbar fost ir-rejiet Torok u l-iżjed wieħed għani bħala ġid, artijiet u qawwiet militari. Bħala fortizzi, għandu kważi mija, u għall-biċċa l-kbira taż-żmien tiegħu, huwa jagħmel qisha ronda kontinwa tagħhom, u joqgħod f'kull fortizza għal xi jiem sabiex jeżamina l-kundizzjoni tagħha u jara li tinżamm tajjeb. Jingħad li qatt ma qagħad għal xahar sħiħ f'raħal wieħed. Huwa jiġġieled b'mod kontinwu wkoll kontra dawk li mhux leali lejh u jassedjahom. Ibn Battuta żar ukoll Bursa li f'dak iż-żmien kienet il-belt kapitali tal-Bejlik Ottoman. Huwa ddeskriviha bħala "belt kbira u importanti bi swieq fini u b'toroq wesgħin, imdawra fuq kull naħa bil-ġonna u bil-fawwariet tal-ilma ġieri". 
Huwa żar ukoll il-Bejlik ta' Aydin. Ibn Battuta stqarr li l-mexxej tal-Bejlik ta' Aydin kellu għoxrin skjav Grieg fid-daħla tal-palazz tiegħu u Ibn Battuta ngħata skjav Grieg bħala rigal. Iktar 'il quddiem huwa xtara tfajla Griega għal 40 dinar f'Efesu, ingħata skjav ieħor f'İzmir mis-sultan, u xtara tfajla oħra f'Balikesir. L-evidenza ċara tal-ġid u tal-prestiġju tiegħu maż-żmien baqgħet tikber.


==== L-Asja Ċentrali ====

Minn Sinope huwa ħa r-rotta bil-baħar lejn il-Peniżola tal-Krimea, u wasal fit-territorju tal-Ħażna tad-Deheb. Huwa mar lejn il-belt portwali ta' Azov, fejn iltaqa' mal-emir tal-Khanat, u mbagħad mar lejn il-belt kbira u għanja ta' Majar. Huwa telaq minn Majar biex imur jiltaqa' mal-qorti ta' Öz Beg Khan (Orda), li dak iż-żmien kienet qrib l-Għolja ta' Beshtau. Minn hemmhekk huwa vvjaġġa lejn Bolghar, li kienet l-iżjed punt fit-Tramuntana li qatt żar, u nnota l-iljieli pjuttost qosra fis-sajf (meta mqabbel mal-istandards subtropikali). Imbagħad reġa' lura fil-qorti ta' Khan u magħha vvjaġġa lejn Astrakhan.
Ibn Battuta rrakkonta li meta kien f'Bolghar huwa ried jivvjaġġa iktar lejn it-Tramuntana fl-art tad-dlamijiet. L-art titgħatta bil-borra kullimkien (fit-Tramuntana tas-Siberja) u l-uniku mezz ta' trasport huwa l-iżlitta miġbuda mill-klieb. Hemmhekk kien jgħix poplu misterjuż li ma tantx kien iħobb jidher wisq. Dan il-poplu kien jagħmel kummerċ mal-popli tan-Nofsinhar b'mod pjuttost stramb. Il-merkanti tan-Nofsinhar kienu jġibu magħhom diversi oġġetti u kienu jpoġġuhom fil-beraħ fuq il-borra billejl, u mbagħad jerġgħu lura fit-tined tagħhom. L-għada filgħodu kienu jerġgħu jmorru fl-istess post u l-merkanzija tagħhom kienet tkun ittieħdet mill-poplu misterjuż, iżda minflok kienu jsibu ġlud u fer li setgħu jużawhom għall-produzzjoni ta' kowtijiet, ġkieket u lbies ieħor tax-xitwa. Il-kummerċ kien isir bejn il-merkanti u l-poplu misterjuż mingħajr ma jaraw lil xulxin. Peress li Ibn Battuta ma kienx merkant u ħass li ma kellu xejn x'jiggwadanja minn tali vjaġġ, iddeċieda li ma jżurx din l-art tad-dlamijiet.

Meta waslu Astrakhan, Öz Beg Khan kien għadu kemm ta permess lil waħda min-nisa tiegħu li kienet tqila, il-Prinċipessa Bayalun, bint l-imperatur Biżantin Andronikos III Palaiologos, biex terġa' lura lejn id-dar tagħha f'Kostantinopli biex twelled. Ibn Battuta rnexxielu jiddeffes fl-ispedizzjoni, li kienet l-ewwel waħda tiegħu lil hinn mill-konfini tad-dinja Iżlamika.

Malli wasal Kostantinopli lejn l-aħħar tal-1332 (jew tal-1334), huwa ltaqa' mal-imperatur Biżantin Andronikos III Palaiologos. Huwa żar il-knisja l-kbira tal-Hagia Sophia u tkellem ma' patri Ortodoss tal-Lvant dwar il-vjaġġi tiegħu fil-belt ta' Ġerusalemm. Wara xahar fil-belt, Ibn Battuta reġa' lura f'Astrakhan, imbagħad wasal fil-belt kapitali ta'  Saraj il-Ġdid u rrakkonta l-vjaġġi tiegħu lis-Sultan Öz Beg Khan (li rrenja fl-1313-1341). Huwa mbagħad kompla lil hinn mill-Baħar Kaspju u l-Baħar ta' Aral sa Bukhara u Samarkanda, fejn żar il-qorti ta' khan Mongolu ieħor, Tarmashirin (li rrenja fl-1331-1334) tal-Khanat ta' Ċagatai. Minn hemmhekk, huwa vvjaġġa lejn in-Nofsinhar sal-Afganistan, imbagħad qasam l-Indja mill-mogħdijiet muntanjużi tal-Kush Indù. Fir-Riħla huwa jsemmi dawn il-muntanji u l-istorja tal-katina muntanjuża fil-kummerċ tal-iskjavi. Huwa rrakkonta:Imbagħad mort lejn il-belt ta' Barwan, u fit-triq lejn din il-belt hemm muntanja għolja, miksija bil-borra u fejn taqa' sirda kbira; isejħulha Kush Indù, jiġifieri qattiela tal-Indù, peress li l-biċċa l-kbira tal-iskjavi li jinġabu hemmhekk mill-Indja jmutu bil-bard li hemm.Ibn Battuta u sħabu waslu fix-xmara Indus fit-12 ta' Settembru 1333. Minn hemmhekk, huwa mar lejn Delhi u sar midħla tas-sultan Muħammad bin Tugħluq.


==== In-Nofsinhar tal-Asja ====

Muħammad bin Tugħluq kien magħruf bħala l-iżjed persuna għanja fid-dinja Musulmana ta' dak iż-żmien. Huwa kien il-patrun ta' diversi studjużi, Sufi, qadi, viżieri, u funzjonarji oħra sabiex seta' jikkonsolida t-tmexxija tiegħu. Bħall-Eġittu fi żmien il-Mamluk, id-dinastija Tugħluqija kienet eżempju rari tal-fdalijiet tat-tmexxija Musulmana wara invażjoni tal-Mongoli. Bis-saħħa tas-snin ta' studju tiegħu fil-Mekka, Ibn Battuta nħatar bħala qadi, jew imħallef, mis-sultan. Madankollu, sabha diffiċli li jinforza d-dritt Iżlamiku lil hinn mill-qorti tas-sultan f'Delhi, minħabba n-nuqqas ta' qawwa Iżlamika fl-Indja.
Mhuwiex ċert minn liema rotta Ibn Battuta daħal fis-subkontinent Indjan, iżda huwa magħruf li nħataf u nsteraq minn xi ribelli fil-vjaġġ tiegħu lejn il-kosta Indjana. Jaf daħal mill-Mogħdija Muntanjuża ta' Khyber u Peshawar, jew minn iktar fin-Nofsinhar. Huwa qasam ix-xmara Sutlej qrib il-belt ta' Pakpattan, illum il-ġurnata fil-Pakistan, fejn għadda jagħti ġieħ lil Baba Farid fis-santwarju tiegħu, qabel ma qasam fil-Lbiċ lejn it-territorju Rajput. Mir-renju Rajput ta' Sarsatti, Ibn Battuta żar Hansi fl-Indja, u ddeskriviha bħala "fost l-isbaħ bliet, bl-isbaħ bini u l-iżjed popolata; imdawra b'ħajt sod, b'fundatur li jingħad li kien wieħed mill-ikbar rejiet mhux Musulmani, imsejjaħ Tara". Malli wasal f'Sind, Ibn Battuta jsemmi r-rinoċeronti Indjani li kienu jgħixu max-xtut tax-xmara Indus.
Is-sultan kien erratiku anke bl-istandards ta' dak iż-żmien u għal sitt snin Ibn Battuta għex il-ħajja elevata ta' qadi fdat, għalkemm xi kultant ġie ssuspettat għal tradiment minħabba sensiela ta' reati. Il-pjan tiegħu li jitlaq bil-pretest ta' haġġ ieħor ġie mxekkel mis-sultan. L-opportunità biex Ibn Battuta jitlaq minn Delhi fl-aħħar tfaċċat fl-1341 meta waslet ambaxxata mid-dinastija Yuan taċ-Ċina li talbet il-permess biex terġa' tibni tempju Buddist fil-Himalayas li kien popolari fost il-pellegrini Ċiniżi.

Ibn Battuta ngħata r-responsabbiltà tal-ambaxxata iżda fil-bidu tal-vjaġġ lejn iċ-Ċina, huwa ġie attakkat minn grupp ta' ħallelin. Huwa ġie sseparat minn ma' sħabu, insteraq, inħataf u kważi tilef ħajtu. Minkejja dan, fi żmien għaxart ijiem irnexxielu jerġa' jingħaqad mal-grupp tal-ivvjaġġar tiegħu u kompla sejjer lejn Khambhat fl-istat Indjann ta' Gujarat. Minn hemmhekk, huma baħħru lejn Calicut (issa magħrufa bħala Kozhikode), fejn l-esploratur Portugiż Vasco da Gama żbarka żewġ sekli wara. Meta kien f'Calicut, Battuta kien il-mistieden taż-Zamorin. Waqt li Ibn Battuta kien qed iżur moskea max-xatt, qamet maltempata u wieħed mill-vapuro tal-ispedizzjoni tiegħu għereq. Il-vapur l-ieħor imbagħad baħħar mingħajru iżda ġie ssekwestrat minn re lokali minn Sumatra ftit xhur wara.
Beżgħan li jerġa' lura lejn Delhi u jitqies bħala falliment, huwa baqa' għal xi żmien fin-Nofsinhar tal-Indja taħt il-protezzjoni ta' Ġamal-ud-Din, il-mexxej tas-sultanat żgħir iżda setgħan ta' Nawayath fix-xtut tax-xmara Sharavathi qrib il-Baħar tal-Arabja. Din iż-żona llum il-ġurnata hija magħrufa bħala Hosapattana u tinsab fid-distrett amministrattiv ta' Honavar fl-istat ta' Uttara Kannada. Wara l-waqgħa tas-sultanat, Ibn Battuta ma kellu l-ebda għażla għajr li jitlaq mill-Indja. Għalkemm kien iddeterminat li jkompli l-vjaġġ tiegħu lejn iċ-Ċina, huwa tawwal il-vjaġġ tiegħu biex iżur il-Maldivi fejn ħadem bħala mħallef.
Huwa qatta' disa' xhur fil-gżejjer, ferm iktar milli kellu f'moħħu. Meta wasal fil-belt kapitali, Malé, Ibn Battuta ma kellux f'moħħu li jibqa' hemmhekk. Madankollu, il-mexxejja tan-nazzjon li qabel kien Buddist u li kienu kkonvertew reċentement għall-Iżlam kienu qed ifittxu mħallef, xi ħadd li kien jaf l-Għarbi u kien midħla tal-Koran. Sabiex jikkonvinċuh jibqa' hemmhekk, tawh ġawhar, deheb u skjavi, u b'hekk salpax lura bil-vapur. Huwa baqa' hemmhekk u sar imħallef u żżewweġ mara mill-familja rjali ta' Omar I.
Ibn Battuta beda jwettaq dmirijietu ta' mħallef bil-ħerqa u ħadem qatigħ biex jittrasforma l-prattiki lokali biex jikkonformaw ma' applikazzjoni iktar rigoruża tad-dritt Musulman. Huwa kkmanda li l-irġiel ma jattendux għat-talb tal-Ġimgħa jissawtu bil-frosta fil-pubbliku, u li l-id il-leminija tal-ħallelin tinqata' barra. Huwa pprojbixxa lin-nisa milli joħorġu b'sidirhom barra fil-pubbliku, li fl-imgħoddi kienet drawwa lokali. Madankollu, dawn il-ġudizzji stretti bdew jantagonizzaw il-mexxejja tan-nazzjon-gżira, u involvewh f'taqbid tal-poter u f'intriċċi politiċi. Ibn Battuta rriżenja mill-impjieg tiegħu bħala qadi, għalkemm wisq probabbli kien inevitabbli li jitkeċċa.
Matul il-vjaġġi kollha tiegħu, Ibn Battuta kien midħla sew tan-nisa, u normalment kien jiżżewweġ xi mara kull meta kien jieqaf fit-tul f'xi post, u mbagħad kien jiddivorzja minn magħha u jibqa' sejjer. Meta kien fil-Maldivi, Ibn Battuta kellu erba' nisa. Fir-Riħla huwa rrakkonta li fil-Maldivi l-effett ta' doti żgħar u n-nuqqas ta' mobbiltà tan-nisa flimkien kienu jwasslu biex ikun konvenjenti għall-viżitaturi u għall-baħrin irġiel jiżżewġu bħala arranġament temporanju.
Mill-Maldivi, huwa baqa' sejjer is-Sri Lanka u żar Sri Pada u t-tempju ta' Tenavaram. Il-vapur ta' Ibn Battuta kważi għereq malli salpa mis-Sri Lanka, iżda dan ma seħħx bis-saħħa ta' bastiment li ġie jsalvaw wara attakk mill-pirati. Imwaħħal fix-xatt, huwa sab mod kif jerġa' lura fir-renju ta' Madurai fl-Indja. Hemmhekk huwa qatta' xi żmien fil-qorti tas-Sultanat għomru qasir ta' Madurai taħt Ghiyas-ud-Din Muhammad Damghani, u mbagħad reġa' lura l-Maldivi u tela' abbord bastiment Ċiniż, bil-ħsieb li jasal iċ-Ċina u jaqdi r-rwol tiegħu bħala ambaxxatur.
Huwa wasal fil-port ta' Chittagong, illum il-ġurnata fil-Bangladesh, bil-ħsieb li jkompli jivvjaġġa lejn Sylhet biex jiltaqa' ma' Shah Jalal, li tant sar rinomat li Ibn Battuta minn Chittagong għamel vjaġġ ta' xahar mill-muntanji ta' Kamaru qrib Sylhet biex jiltaqa' miegħu. Fi triqtu lejn Sylhet, Ibn Battuta ntlaqa' minn diversi dixxipli ta' Shah Jalal li ġew jassistuh fil-vjaġġ tiegħu bosta jiem qabel wasal. Meta ltaqgħu fl-1345, Ibn Battuta nnota li Shah Jalal kien twil u rqiq, b'karnaġġjon ċara, u kien jgħix f'għar qrib il-moskea, fejn l-uniku oġġett ta' valur li kellu kien mogħża li kien iżommha għall-ħalib, għall-butir u għall-yogurt. Huwa osserva li sħab Shah Jalal kienu barranin u kienu magħrufa għas-saħħa u għall-qlubija tagħhom. Huwa jsemmi wkoll li bosta nies kienu jżuru lil Shah Jalal biex jiggwidahom. Ibn Battuta mar iktar lejn it-Tramuntana f'Assam, u mbagħad reġa' lura u kompla bil-pjan oriġinali tiegħu.


==== Ix-Xlokk tal-Asja ====
Fl-1345, Ibn Battuta vvjaġġa lejn is-Sultanat ta' Samudra Pasai (imsejjaħ "al-Jawa"), illum il-ġurnata f'Aceh, it-Tramuntana ta' Sumatra, wara vjaġġ ta' 40 jum minn Sunur Kawan. Huwa jinnota fir-rakkont tal-vjaġġi tiegħu li l-mexxej ta' Samudra Pasai kien Musulman devot magħruf bħala s-Sultan il-Malik id-Zahir Ġamal-ad-Din, li kien iwettaq id-dmirijiet reliġjużi tiegħu b'serjetà kbira u spiss kien imexxi kampanji militari kontra l-animisti fl-inħawi. Il-gżira ta' Sumatra, skont Ibn Battuta, kellha rikkezza ta' kamfor, lewż tal-areka, tewm u landa.
Il-madhab li osserva kien l-Imam ix-Xafigħi, li kellu drawwiet simili għal dawk li kien għadu kemm ra fl-Indja kostali, speċjalment fost il-Musulmani ta' Mappila, li kienu jsegwu wkoll lill-Imam ix-Xafigħi. Dak iż-żmien, Samudra Pasai mmarka t-tmiem ta' Dar l-Islam, peress li l-ebda territorju fil-Lvant ma kien immexxi mill-Musulmani. Huwa qagħad hemmhekk bħala mistieden tas-sultan għal madwar ġimagħtejn fil-belt imdawra bil-palizzati tal-injam, u mbagħad is-sultan ipprovdielu l-provvisti u bagħtu fuq wieħed mill-bastimenti tiegħu lejn iċ-Ċina.
Ibn Battuta l-ewwel baħħar għal 21 jum lejn post imsejjaħ "Mul Jawa" (il-gżira ta' Ġava jew Majapahit Java) li kien ċentru tal-imperu Indù. L-imperu tant kien kbir li kien jirrikjedi xahrejn vjaġġ biex wieħed iżuru kollu, u kien imexxi l-pajjiż ta' Qaqula u ta' Qamara. Huwa wasal fil-belt iffortifikata msejħa Qaqula/Kakula, u osserva li l-belt kellha bastimenti tal-gwerra għal kontra l-attakki tal-pirati u għall-ġbir tan-nollijiet, u li l-iljunfanti kienu jintużaw għal diversi skopijiet. Huwa ltaqa' mal-mexxej ta' Mul Jawa u baqa' hemmhekk bħala mistieden għal tlett ijiem.
Ibn Battuta mbagħad baħħar lejn stat imsejjaħ Kaylukari fl-art ta' Tawalisi, fejn iltaqa' ma' Urduja, prinċipessa lokali. Urduja kienet ġellieda qalbiena, u l-poplu tagħha kien jopponi d-dinastija Yuan. Hi ġiet deskritta bħala "idolatriċi", iżda kienet kapaċi tikteb il-frażi Bismillah bil-kalligrafija Iżlamika. M'hemmx qbil dwar il-postijiet preċiżi ta' Kaylukari u ta' Tawalisi. Kaylukari jaf kienet tirreferi għal Po Klong Garai f'Champa (issa fin-Nofsinhar tal-Vjetnam), u Urduja jaf kienet aristokratika ta' Champa jew ta' Dai Viet. Il-Filippini jemmnu b'mod mifrux li Kaylukari kienet tinsab fil-Provinċja attwali ta' Pangasinan tal-Filippini. L-oppożizzjoni tagħhom kontra l-Mongoli jaf tindika żewġ postijiet possibbli: il-Ġappun u Ġava (Majapahit). Fiż-żminijiet moderni, Urduja ntweriet fil-kotba akkademiċi u fil-films Filippini bħala eroina nazzjonali. Bosta postijiet oħra ġew proposti, u jvarjaw minn Ġava għal xi mkien fil-Provinċja ta' Guangdong, iċ-Ċina. Madankollu, Sir Henry Yule u William Henry Scott it-tnejn iqisu li Tawalisi u Urduja bħala postijiet fittizji għalkollox. Minn Kaylukari, Ibn Battuta finalment wasal f'Quanzhou fil-Provinċja ta' Fujian, iċ-Ċina.


==== Iċ-Ċina ====

Fl-1345, Ibn Battuta wasal f'Quanzhou fil-Provinċja ta' Fujian, iċ-Ċina, li dak iż-żmien kienet taħt it-tmexxija tad-dinastija Yuan immexxija mill-Mongoli. Waħda mill-ewwel affarijiet li nnota kienet li l-Musulmani kienu jirreferu għall-belt bħala l-belt ta' "Zajtun" (li tfisser żebbuġa), iżda Ibn Battuta ma seta' jsib l-ebda żebbuġ. Huwa semmi artisti lokali u l-ħila tagħhom fil-pittura ta' ritratti ta' barranin malli jaslu fil-pajjiż; dawn kienu jsiru għal skopijiet ta' sigurtà. Ibn Battuta faħħar il-ħaddiema tas-sengħa u l-ħarir u l-porċellana tagħhom; kif ukoll il-frott bħall-għanbaqar, id-dulliegħ u l-vantaġġi tal-karti tal-flus.
Huwa ddeskriva l-proċess tal-manifattura ta' bastimenti kbar fil-belt ta' Quanzhou. Huwa semma wkoll il-gastronomija Ċiniża u l-użu fiha ta' annimali bħal żrinġijiet, ħnieżer, u saħansitra klieb li kienu jinbiegħu fis-suq, u nnota li t-tiġieġ fiċ-Ċina kien ikbar mit-tiġieġ fil-Punent. Madankollu, l-istudjużi indikaw bosta żbalji fir-rakkont ta' Ibn Battuta dwar iċ-Ċina, pereżempju li jħawwad ix-Xmara Safra mal-Kanal il-Kbir u passaġġi oħra tal-ilma, kif ukoll li kien jemmen li l-porċellana kienet magħmula mill-faħam.
F'Quanzhou, Ibn Battuta ġie milqugħ mill-kap tal-merkanti Musulmani lokali (x'aktarx fānzhǎng jew "Mexxej tal-Barranin"; biċ-Ċiniż issimplifikat: 番长; biċ-Ċiniż tradizzjonali: 番長; bil-Pinyin: fānzhǎng) u minn Xiħ l-Islam (imam), li ġew jilqugħ bil-bnadar, bit-tnabar, bit-trumbetti u bil-mużiċisti. Ibn Battuta nnota li l-popolin Musulmani kienu jgħixu f'naħa separata fil-belt fejn kellhom il-moskej, is-swieq u l-isptarijiet tagħhom. F'Quanzhou, huwa ltaqa' ma' żewġ Iranjani prominenti, Burhan ad-Din minn Kazerun u Xarif ad-Din minn Tabriz (it-tnejn li huma kienu figuri influwenti fl-Istorja tad-Dinastija Yuan bħala "A-mi-li-ding" u "Sai-fu-ding", rispettivament). Meta kien f'Quanzhou, Ibn Battuta tela' l-"Għolja tal-Eremita" u għamel żjara qasira lil patri Taoist magħruf ħafna f'għar.
Huwa mbagħad ivvjaġġa lejn in-Nofsinhar tul il-kosta Ċiniża sa Guangzhou, fejn baqa' għal ġimagħtejn ma' wieħed mill-merkanti għonja tal-belt.
Minn Guangzhou huwa mar lejn it-Tramuntana sa Quanzhou u mbagħad mar lejn il-belt ta' Fuzhou, fejn mar joqgħod għand Zahir al-Din u ltaqa' ma' Kawam al-Din u ċittadini ieħor tal-belt jismu Al-Bushri ta' Ceuta, li kien sar merkant għani fiċ-Ċina. Al-Bushri akkumpanja lil Ibn Battuta fil-vjaġġ tiegħu lejn it-Tramuntana sa Hangzhou u ħallas għar-rigali li Ibn Battuta ppreżenta lill-Imperatur Huizong tad-dinastija Yuan.
Ibn Battuta qal li Hangzhou kienet waħda mill-ikbar bliet li qatt kien ra, innota s-seħer tagħha, u ddeskriviha bħala l-belt tal-lag sabiħ imdawra b'għoljiet ħodor mhux wisq għoljin. Huwa jsemmi l-kwartier Musulman tal-belt u li qagħad bħala mistieden għand familja ta' oriġini Eġizzjana. Matul is-soġġorn tiegħu f'Hangzhou huwa baqa' partikolarment impressjonat mill-għadd kbir ta' bastimenti Ċiniżi tal-injam, mibnija u mpittra b'sengħa kbira, bi qlugħ ikkuluriti u b'tarpolini tal-ħarir, li kienu jinġemgħu fil-kanali. Iktar 'il quddiem huwa attenda għal bankett tal-amministratur tad-dinastija Yuan tal-belt ta' Qurtai, li skont Ibn Battuta, kellu għall-qalbu l-ħiliet taċ-ċittadini Ċiniżi lokali. Ibn Battuta jsemmi wkoll li ċ-ċittadini tal-belt kienu jqimu divinità tax-xemx.
Huwa ddeskriva vjaġġ fuq wiċċ l-ilma tul il-Kanal il-Kbir, fejn seta' jilmaħ l-għelieqi bl-għelejjel, l-orkidej, il-merkanti bil-ħarir iswed, u n-nisa bil-ħarir b'disinn tal-fjuri u l-patrijiet li wkoll kienu jilbsu lbies tal-ħarir. F'Beijing, Ibn Battuta rrefera għalih innifsu bħala l-ambaxxatur li kien ilu mitluf mis-Sultanat ta' Delhi u ġie mistieden fil-qorti imperjali tad-dinastija Yuan tal-Imperatur Huizong (li skont Ibn Battuta kien meqjum minn xi nies fiċ-Ċina). Ibn Batutta nnota li l-palazz ta' Khanbaliq kien magħmul bl-injam u li l-"mara ewlenija" tal-mexxej (l-Imperatriċi Qi) kienu jsirulha purċissjonijiet biex jagħtuha ġieħ.
Ibn Battuta kiteb ukoll li kien sema' bil-"fortifikazzjonijiet ta' Yajuj u ta' Majuj" li kienu vjaġġ ta' sittin jum mill-belt ta' Zeitun (Quanzhou). Hamilton Alexander Rosskeen Gibb jinnota li Ibn Battuta kien jemmen li l-Ħajt il-Kbir taċ-Ċina kien inbena minn Dhul-Qarnayn biex irażżan lil Gog u lil Magog kif imsemi fil-Koran. Madankollu, Ibn Battuta, li staqsa dwar il-ħajt fiċ-Ċina, ma rnexxielu jsib li ħadd li kien rah jew li kien jaf lil xi ħadd li kien rah.
Ibn Battuta vvjaġġa minn Beijing sa Hangzhou, u mbagħad baqa' sejjer lejn Fuzhou. Malli reġa' lura f'Quanzhou, huwa tela' abbord bastiment Ċiniż tas-sultan tas-Sultanat ta' Samudera Pasai u salpa lejn ix-Xlokk tal-Asja, fejn Ibn Battuta kellu jħallas somma kbira lill-ekwipaġġ u tilef il-biċċa l-kbira ta' dak kollu li kien qala' ċ-Ċina.
Battuta saħaq li l-Imperatur Huizong tad-dinastija Yuan kien indifen flimkien ma' sitt suldati skjavi u erba' tfajliet skjavi. Barra minn hekk, fil-qabar tal-imperatur kien hemm fidda, deheb, armi u twapet.


== Ritorn ==
Wara li rritorna Quanzhou fl-1346, Ibn Battuta beda l-vjaġġ tiegħu lura lejn il-Marokk. F'Kozhikode, huwa reġa' qies li jpoġġi lilu nnifsu għall-ħniena ta' Muhammad bin Tugħluq f'Delhi, iżda ħasibha darbtejn u ddeċieda li jibqa' sejjer lejn il-Mekka. Fi triqtu lejn Basra huwa għadda mill-Istrett ta' Hormuz, fejn sar jaf li Abu Sagħid, l-aħħar mexxej tad-dinastija Ilkhanat kien miet fl-Iran. It-territorji ta' Abu Sagħid sussegwentement ma baqgħux taħt il-kontroll tad-dinastija peress li faqqgħet gwerra ċivili qalila bejn l-Iranjani u l-Mongoli.
Fl-1348, Ibn Battuta wasal f'Damasku bl-intenzjoni li jerġa' jagħmel ir-rotta tal-ewwel ħaġġ tiegħu. Hemmhekk sar jaf li missieru kien ilu li miet 15-il sena u l-mewt saret it-tema dominanti sas-sena ta' wara. Il-Pesta s-Sewda kienet faqqgħet u huwa waqaf f'Homs, għalkemm il-pesta nfirxet fis-Sirja, fil-Palestina u fl-Arabja. Huwa sema' b'ammonti terribbli ta' mwiet f'Gaża, iżda reġa' lura lejn Damasku f'Lulju meta l-imwiet kienu laħqu l-2,400 vittma kuljum. Meta waqaf f'Gaża sab li l-popolazzjoni tagħha kienet ċkienet sew, u fl-Eġittu qagħad għand Abu Sir. Beda jingħad li fil-Kajr l-imwiet kienu laħqu livelli ta' 1,100 vittma kuljum. Huwa għamel il-ħaġġ lejn il-Mekka u mbagħad iddeċieda li jerġa' lura lejn il-Marokk, kważi kwart ta' seklu wara li kien telaq minn art twelidu. Fi triqtu huwa għamel l-aħħar waqfa f'Sardenja, imbagħad fl-1349 irritorna lejn Tanġier billi għadda minn Fes, u sar jaf li ommu kienet mietet ukoll ftit xhur qabel.


=== Itinerarju tal-1349-1354 ===
L-itinerarju tal-vjaġġ ta' Ibn Battuta fl-1349-1354 kien jinkludi t-Tramuntana tal-Afrika, Spanja u l-Punent tal-Afrika.


==== Spanja u t-Tramuntana tal-Afrika ====
Wara ftit jiem f'Tanġier, Ibn Battuta reġa' salpa lejn it-territorju ta' al-Andalus ikkontrollat mill-Musulmani fil-Peniżola Iberika. Ir-Re Alfonso XI ta' Kastilja u León kien hedded li jattakka Ġibiltà, għalhekk fl-1350, Ibn Battuta ngħaqad ma' grupp ta' Musulmani minn Tanġier bl-intenzjoni li jiddefendi l-port. Sakemm laħaq wasal, il-Pesta s-Sewda kienet qatlet lil Alfonso u t-theddida ta' invażjoni għebet. Għaldaqstant huwa biddel il-vjaġġ f'safra u spiċċa fi Granada.
Wara t-tluq tiegħu minn al-Andalus, huwa ddeċieda li jivvjaġġa fil-Marokk. Meta wasal lura d-dar, huwa waqaf għal xi żmien f'Marrakesh, li kienet kważi diżabitata għalkollox wara l-pesta reċenti u t-trasferiment tal-belt kapitali lejn Fes.


==== Il-Mali u Timbuktu ====

Fil-ħarifa tal-1351, Ibn Battuta telaq minn Fes u mar lejn ir-raħal ta' Sijilmasa fit-tarf tat-Tramuntana tas-Saħara, attwalment fil-Marokk. Hemmhekk xtara għadd ta' iġmla u baqa' hemm għal erba' xhur. Huwa reġa' vvjaġġa flimkien ma' karovana fi Frar 1352 u wara 25 jum huwa wasal fil-baċir niexef tal-lag tal-melħ ta' Taghaza bil-minjieri tal-melħ tagħha. Il-binjiet lokali kollha kienu magħmula minn ċnagen tal-melħ mill-iskjavi tat-tribù Masufa, li qatgħu l-melħ fi ċnagen ħoxnin biex jiġu ttrasportati bl-iġmla. Taghaza kienet ċentru kummerċjali u kienet mimlija bid-deheb tal-Mali, iżda Ibn Battuta ma tantx kellu impressjoni favorevoli tal-belt, u rreġistra li kienet miżgħuda bid-dubbien u li l-ilma kien salmastru.
Wara soġġorn ta' għaxart ijiem f'Taghaza, il-karovana reħitilha lejn l-oażi ta' Tasarahla (x'aktarx Bir al-Ksaib) fejn waqfet għal tlett ijiem sabiex tħejji ruħha għall-aħħar biċċa tat-traġitt qalb id-deżert enormi, li kienet l-iktar biċċa iebsa. Minn Tasarahla ntbagħat wieħed mit-tribù Masufa biex jilħaq jasal fir-raħal tal-oażi ta' Oualata, u rranġalhom biex l-ilma jiġi ttrasportat fuq distanza ta' erbat ijiem biex il-karovana bil-għatx issibu lest. Oualata kienet il-waqfa tan-Nofsinhar tar-rotta kummerċjali trans-Saħarjana u kienet għadha kemm saret parti mill-Imperu tal-Mali. B'kollox, il-karovana damet xahrejn biex taqsam 1,600 kilometru (990 mil) ta' deżert minn Sijilmasa.

Minn hemmhekk, Ibn Battuta vvjaġġa lejn il-Lbiċ tul xmara li ħaseb li kienet in-Nil (fil-fatt kienet ix-xmara Niġer), sa ma wasal fil-belt kapitali tal-Imperu tal-Mali. Hemmhekk iltaqa' ma' Mansa Sulejman, li kien ilu re mill-1341. Ibn Battuta ma approvax il-fatt li l-iskjavi u l-qaddejja femminili, u saħansitra l-ulied nisa tas-sultan kienu joqogħdu sidirhom barra, xi ħaġa li skontu ma kinitx xierqa għal Musulman. F'Ir-Riħla huwa kiteb li l-Afrikani ta' karnaġjon sewda kienu kkaratterizzati minn "manjieri ħżiena" u "stmerrija għall-irġiel ta' karnaġjon bajda", u li "baqa' mistagħġeb bl-intellett batut tagħhom u r-rispett li kellhom għal affarijiet ħżiena". Huwa telaq mill-belt kapitali fi Frar akkumpanjat minn merkant lokali mill-Mali u vvjaġġa bil-ġemel lejn Timbuktu. Għalkemm fiż-żewġ sekli ta' wara saret l-iżjed belt importanti fir-reġjun, dak iż-żmien kienet belt żgħira u relattivament mhux importanti. F'dan il-vjaġġ Ibn Battuta ra ippopotamu għall-ewwel darba. In-nies lokali bid-dgħajjes kienu jibżgħu minn dawn l-annimali u kienu jikkaċċjawhom bil-lanez li kien ikollha ħbula b'saħħithom marbutin magħhom. Wara soġġorn qasir f'Timbuktu, Ibn Battuta kompla l-vjaġġ tiegħu iktar 'l isfel tul ix-xmara Niġer sa Gao f'kenura mnaqqxa minn zokk ta' siġra sħiħa. Dak iż-żmien Gao kienet ċentru kummerċjali importanti.
Wara li qatta' xahar f'Gao, Ibn Battuta telaq flimkien ma' karovana kbira lejn l-oażi ta' Takedda. Fil-vjaġġ tiegħu fid-deżert, huwa rċieva messaġġ mis-Sultan tal-Marokk li kkmandah jerġa' lura d-dar. Huwa vvjaġġa lejn Sijilmasa f'Settembru 1353, flimkien ma' karovana kbira li kienet qed tittrasporta 600 skjav femminili, u wasal lura l-Marokk fil-bidu tal-1354.
L-itinerarju ta' Ibn Battuta jagħti ħjiel lill-istudjużi dwar meta l-Iżlam beda jinfirex fil-qalba tal-Punent tal-Afrika.


== Xogħlijiet ==

Wara li reġa' lura d-dar mill-vjaġġi tiegħu fl-1354, u fuq suġġeriment tal-mexxej Marinid tal-Marokk, Abu Inan Faris, Ibn Battuta rrakkonta rendikont tal-vjaġġi tiegħu bl-Għarbi lil Ibn Ġużaj, studjuż li kien iltaqa' miegħu qabel fi Granada. Ir-rakkont huwa l-uniku sors tal-avventuri ta' Ibn Battuta. It-titlu sħiħ tal-manuskritt jista' jiġi tradott bħala Kapulavur għal Dawk li Jikkontemplaw l-Meravilji tal-Bliet u l-Għeġubijiet tal-Ivvjaġġar (bl-Għarbi: تحفة النظار في غرائب الأمصار وعجائب الأسفار, Tuḥfat an-Nuẓẓār fī Gharāʾib al-Amṣār wa ʿAjāʾib al-Asfār). Madankollu, spiss it-titlu jitqassar sempliċement bħala Il-Vjaġġi (bl-Għarbi: الرحلة, Ir-Riħla), b'referenza għal forma standard tal-letteratura bl-Għarbi.
Ma hemm l-ebda indikazzjoni li Ibn Battuta kien kiteb xi noti jew kellu xi ġurnal matul id-29 sena ta' vvjaġġar tiegħu. Meta beda jirrakkonta r-rendikont tal-esperjenzi tiegħu seta' jserraħ biss fuq il-memorja u l-manuskritti prodotti minn vjaġġaturi iktar bikrin. Ibn Ġużaj għamel referenza għas-sorsi tiegħu u ppreżenta uħud mid-deskrizzjonijiet iktar bikrin bħala l-osservazzjonijiet ta' Ibn Battuta. Meta ddeskriva Damasku, il-Mekka, il-Medina, u xi postijiet oħra fil-Lvant Nofsani, jidher ċar li kkopja siltiet mir-rakkont tal-Andalusjan Ibn Ġubajr li kien kiteb rakkont iktar minn 150 sena qabel. B'mod simili, il-biċċa l-kbira tad-deskrizzjonijiet ta' Ibn Ġużaj tal-postijiet fil-Palestina ġew ikkupjati minn rakkont tal-vjaġġatur tas-seklu 13 Muħammed al-Abdari.

Xi studjużi jemmnu li Ibn Battuta żar il-postijiet kollha li ddeskriva u jsostnu li sabiex jipprovdi deskrizzjoni komprensiva tal-postijiet fid-dinja Musulmana, huwa serraħ fuq l-għajdut u uża r-rakkonti ta' vjaġġaturi iktar bikrin. Pereżempju, jitqies bħala improbabbli ħafna li Ibn Battuta vvjaġġa 'l fuq mix-xmara Volga minn Saraj il-Ġdida biex iżur Bolgar u hemm dubji serji dwar għadd ta' vjaġġi oħra bħall-vjaġġ tiegħu lejn Sana'a fil-Jemen, il-vjaġġ tiegħu minn Balkh għal Bistam f'Khorasan, u l-vjaġġ tiegħu madwar l-Anatolja.
L-istqarrija ta' Ibn Battuta li Magrebin magħruf bħala "Abu'l Barakat il-Berberu" kkonverta l-Maldivi għall-Iżlam ma taqbilx għalkollox ma' ġrajja differenti li ssostni li l-Maldivi ġew ikkonvertiti għall-Iżlam wara xi mirakli li wettaq wieħed minn Tabriz imsejjaħ Maulana Shaikh Yusuf Shams-ud-din skont it-Tarik, l-istorja uffiċjali tal-Maldivi.
Xi studjużi ddubitaw ukoll jekk tassew żarx iċ-Ċina. Ibn Battuta jaf ikkopja sezzjonijiet sħaħ tad-deskrizzjonijiet tiegħu taċ-Ċina mix-xogħlijiet ta' awturi oħra bħal "Masalik al-Absar fi Mamalik al-Amsar" ta' Shihab al-Umari, Sulajman al-Taġir, u possibbilment minn Al Ġuwajni, Raxid al Din, u rumanz ta' Alessandru. Barra minn hekk, id-deskrizzjoni ta' Ibn Battuta u l-kitbiet ta' Marco Polo għandhom temi u sezzjonijiet simili ħafna, u ftit mill-kummentarju huwa l-istess, eż. huwa improbabbli li t-tielet Kalif Utman ibn Affan kellu lil xi ħadd b'isem identiku fiċ-Ċina li ltaqa' ma' Ibn Battuta.
Madankollu, anke jekk Ir-Riħla mhuwiex ibbażat għalkollox fuq dak li esperjenza personalment l-awtur, jipprovdi rendikont importanti tal-biċċa l-kbira tad-dinja tas-seklu 14. Il-konkubini kienu jintużaw minn Ibn Battuta bħal f'Delhi. Huwa żżewweġ lil diversi nisa, iddivorzja mill-inqas minn uħud minnhom, u f'Damasku, f'Malabar, f'Delhi, f'Bukhara, u fil-Maldivi kellu tfal magħhom jew ma' konkubini. Ibn Battuta insulta l-Griegi bħala "għedewwa ta' Allah", xurbana u "wikkiela tal-majjal", filwaqt li fl-istess żmien f'Efesu huwa xtara u uża tfajla Griega li kienet waħda mill-bosta skjavi fil-ħarem tiegħu f'Biżanzju, f'Khorasan, fl-Afrika, u fil-Palestina. Dan kien għoxrin sena qabel ma reġa' lura u sar jaf x'kien ġralhom waħda min-nisa u t-tfal tiegħu f'Damasku.
Ibn Battuta sikwit esperjenza xokk kulturali f'reġjuni li żar fejn id-drawwiet lokali ta' popli kkonvertiti reċentement ma kinux jaqblu mal-isfond Musulman rigoruż tiegħu. Fost it-Torok u l-Mongoli, huwa baqa' mistagħġeb bil-libertà u bir-rispett li kellhom in-nisa u rrimarka li meta wieħed kien jara koppja Torok f'suq, wieħed seta' jassumi li r-raġel kien il-qaddej tal-mara meta fil-fatt kien ir-raġel tagħha. Huwa kien tal-fehma wkoll li d-drawwiet tal-ilbies fil-Maldivi u f'xi reġjuni sub-Saħarjani fl-Afrika kienu jikxfu wisq.
Ma tantx nafu wisq dwar il-ħajja ta' Ibn Battuta wara li lesta Ir-Riħla fl-1355. Huwa nħatar bħala mħallef fil-Marokk u miet fl-1368 jew fl-1369.
Ix-xogħol ta' Ibn Battuta ma kienx magħruf barra d-dinja Musulmana sal-bidu tas-seklu 19, meta l-vjaġġatur-esploratur Ġermaniż Ulrich Jasper Seetzen (1767-1811) akkwista kollezzjoni ta' manuskritti fil-Lvant Nofsani, fosthom volum ta' 94 paġna li kien fih verżjoni mqassra tat-test ta' Ibn Ġużaj. Tliet estratti ġew ippubblikati fl-1818 mill-Orjentalist Ġermaniż Johann Kosegarten. Ir-raba' estratt ġie ppubblikat is-sena ta' wara. Studjużi Franċiżi ġew allertati bil-pubblikazzjoni inizjali permezz ta' reċensjoni twila ppubblikata fil-Journal de Savants mill-Orjentalist Silvestre de Sacy.
Tliet kopji ta' manuskritt imqassar ieħor ġew akkistati mill-vjaġġatur Żvizzeru Johann Burckhardt u tħallew b'wirt lill-Università ta' Cambridge. Huwa ta deskrizzjoni ġenerali fil-qosor tal-kontenut tagħhom fi ktieb ippubblikat wara mewtu fl-1819. It-test bl-Għarbi ġie tradott bl-Ingliż mill-Orjentalist Samuel Lee u ġie ppubblikat f'Londra fl-1829.
Fis-snin 30 tas-seklu 19, matul l-okkupazzjoni Franċiża tal-Alġerija, il-Bibljoteka Nazzjonali Franċiża (BNF) f'Pariġi akkwistat ħames manuskritti tal-vjaġġi ta' Ibn Battuta, li fihom tnejn kienu kompluti. Manuskritt minnhom kien fih it-tieni parti biss tax-xogħol u ġie datat li jmur lura għall-1356, b'dik li hija maħsuba bħala l-awtografu ta' Ibn Ġużaj. Il-manuskritti tal-BNF intużaw fl-1843 mill-Orjentalist Irlandiż-Franċiż Baron de Slane biex jipproduċi traduzzjoni bil-Franċiż taż-żjara ta' Ibn Battuta fis-Sudan. Ġew studjati wkoll mill-istudjużi Franċiżi Charles Defrémery u Beniamino Sanguinetti. Mill-bidu tal-1853 huma ppubblikaw sensiela ta' erba' volumi b'edizzjoni kritika tat-test bl-Għarbi flimkien ma' traduzzjoni bil-Franċiż. Fl-introduzzjoni tagħhom, Defrémery u Sanguinetti faħħru l-annotazzjonijiet ta' Lee iżda kienu kritiċi rigward it-traduzzjoni tiegħu li skonthom ma kinitx preċiża, saħansitra f'siltiet pjuttost sempliċi.
Fl-1929, eżatt seklu wara l-pubblikazzjoni tat-traduzzjoni ta' Lee, l-istoriku u l-Orjentalist Hamilton Gibb ippubblika traduzzjoni bl-Ingliż ta' siltiet magħżula tat-test bl-Għarbi ppubblikat minn Defrémery u Sanguinetti. Gibb kien ippropona lis-Soċjetà ta' Hakluyt fl-1922 li għandu jħejji traduzzjoni annotata ta' Ir-Riħla bl-Ingliż. Huwa kien beħsiebu jaqsam it-test tradott f'erba' volumi, u kull volum kellu jikkorrispondi ma' wieħed mill-volumi ppubblikat minn Defrémery u Sanguinetti. L-ewwel volum ma ġiex ippubblikat qabel l-1958. Gibb miet fl-1971, u kien lesta l-ewwel tliet volumi. Ir-raba' volum tlesta minn Charles Beckingham u ġie ppubblikat fl-1994. It-test stampat ta' Defrémery u Sanguinetti issa ġie tradott b'għadd ta' lingwi oħra.


== Storiċità ==
L-istudjuż Ġermaniż tal-istudji Iżlamiċi Ralph Elger iqis ir-rakkont dwar l-ivvjaġġar ta' Ibn Battuta bħala xogħol letterarju importanti iżda jiddubita l-istoriċità tal-biċċa l-kbira tal-kontenut tiegħu, li huwa jissuspetta li kien frott il-fizzjoni kkompilata u ispirata minn rapporti kontemporanji oħra tal-ivvjaġġar. Diversi studjużi oħra qajmu dubji simili.
Fl-1987, Ross E. Dunn b'mod simili esprima dubji li kienet se tinstab xi evidenza li tappoġġa n-narrattiva ta' Ir-Riħla, iżda fl-2010, Tim Mackintosh-Smith lesta studju fil-post ta' diversi volumi f'għexieren mill-postijiet imsemmija f'Ir-Riħla, fejn jirrapporta dwar manuskritti li qabel ma kinux magħrufa tad-dritt Iżlamiku li kienu miżmuma fl-arkivji tal-Università ta' Al-Azhar fil-Kajr u li ġew ikkupjati minn Ibn Battuta f'Damasku fl-1326, u b'hekk id-data f'Ir-Riħla tas-soġġorn tiegħu fis-Sirja ġiet ikkorroborata.


== Referenzi kulturali fil-preżent ==
L-ikbar suq bit-tema f'Dubai, l-Emirati Għarab Magħquda, is-Suq ta' Ibn Battuta ssemma għalih u fih żoni maħsuba bħala rikreazzjoni tal-artijiet eżotiċi li żar fil-vjaġġi tiegħu u għadd ta' statwi li juru xeni minn ħajtu.
Statwa ġganteska ta' Ibn Battuta, maġenb tnejn oħra mill-istorja tal-esplorazzjoni Għarbija, tal-ġeografu u l-istoriku Al Bakri u tan-navigatur u tal-kartografu Ibn Maġid, kienet tinstab fil-paviljun tal-Mobbiltà fl-Expo 2020 f'Dubai f'sezzjoni tal-wirja ddisinjata minn Weta Workshop.
L-Ajruport Ibn Battuta ta' Tanġier huwa ajruport internazzjonali li jinsab f'raħal twelidu fil-Marokk.


== Referenzi ==


== Biblijografija ==
Aiya, V. Nagam (1906). Travancore State Manual. Travancore Government press.
Apetz, Heinrich (1819). Descriptio terrae Malabar ex Arabico Ebn Batutae Itinerario Edita (bil-Latin u bl-Għarbi). Jena: Croecker. OCLC 243444596.
Burckhardt, John Lewis (1819). Travels in Nubia. Londra: John Murray. OCLC 192612.
Chittick, H. Neville (1977), "The East Coast, Madagascar and the Indian Ocean", in Oliver, Roland (ed.), Cambridge History of Africa Vol. 3. From c. 1050 to c. 1600, Cambridge: Cambridge University Press, pp. 183–231, ISBN 978-0-521-20981-6.
Defrémery, C.; Sanguinetti, B.R., eds. (1853), Voyages d'Ibn Batoutah (Volum 1) (bil-Franċiż u bl-Għarbi), Pariġi: Société Asiatic. The text of these volumes has been used as the source for translations into other languages.
Defrémery, C.; Sanguinetti, B.R., eds. (1854), Voyages d'Ibn Batoutah (Volum 2) (bil-Franċiż u bl-Għarbi), Pariġi: Société Asiatic.
Defrémery, C.; Sanguinetti, B.R., eds. (1855), Voyages d'Ibn Batoutah (Volum 3) (bil-Franċiż u bl-Għarbi), Pariġi: Société Asiatic.
Defrémery, C.; Sanguinetti, B.R., eds. (1858), Voyages d'Ibn Batoutah (Volum 4) (bil-Franċiż u bl-Għarbi), Pariġi: Société Asiatic.
Dunn, Ross E. (2005), The Adventures of Ibn Battuta, University of California Press, ISBN 978-0-520-24385-9. First published in 1986, ISBN 0-520-05771-6.
Elad, Amikam (1987), "The description of the travels of Ibn Baṭūṭṭa in Palestine: is it original?", Journal of the Royal Asiatic Society, 119 (2): 256–272, doi:10.1017/S0035869X00140651, S2CID 162501637.
Gibb, H.A.R., ed. (1929), Ibn Battuta Travels in Asia and Africa (selections), Londra: Routledge. Reissued several times. Extracts are available on the Fordham University site.
Gibb, H.A.R., ed. (1958), The Travels of Ibn Baṭṭūṭa, A.D. 1325–1354 (Volum 1), Londra: Hakluyt Society.
Gibb, H.A.R., ed. (1962), The Travels of Ibn Baṭṭūṭa, A.D. 1325–1354 (Volum 2), Londra: Hakluyt Society.
Gibb, H.A.R., ed. (1971), The Travels of Ibn Baṭṭūṭa, A.D. 1325–1354 (Volum 3), Londra: Hakluyt Society.
Gibb, H.A.R.; Beckingham, C.F., eds. (1994), The Travels of Ibn Baṭṭūṭa, A.D. 1325–1354 (Volum 4), Londra: Hakluyt Society, ISBN 978-0-904180-37-4. This volume was translated by Beckingham after Gibb's death in 1971. A separate index was published in 2000.
Hrbek, Ivan (1962), "The chronology of Ibn Battuta's travels", Archiv Orientální, vol. 30, pp. 409–486.
Hunwick, John O. (1973), "The mid-fourteenth century capital of Mali", Journal of African History, 14 (2): 195–208, doi:10.1017/s0021853700012512, JSTOR 180444, S2CID 162784401.
Janicsek, Stephen (1929), "Ibn Baṭūṭṭa's journey to Bulghàr: is it a fabrication?" (PDF), Journal of the Royal Asiatic Society, 61 (4): 791–800, doi:10.1017/S0035869X00070015, S2CID 163430554.
Kosegarten, Johann Gottfried Ludwig (1818). De Mohamedde ebn Batuta Arabe Tingitano ejusque itineribus commentatio academica (bil-Latin u bl-Għarbi). Jena: Croecker. OCLC 165774422.
Lee, Samuel (1829), The Travels of Ibn Batuta, translated from the abridged Arabic manuscript copies, preserved in the Public Library of Cambridge. With notes, illustrative of the history, geography, botany, antiquities, &c. occurring throughout the work, London: Oriental Translation Committee. The text is discussed in Defrémery & Sanguinetti (1853) Volum 1 pp. xvi–xvii.
Levtzion, Nehemia; Hopkins, John F.P., eds. (2000), Corpus of Early Arabic Sources for West Africa, New York: Marcus Weiner Press, ISBN 978-1-55876-241-1. First published in 1981. pp. 279–304 contain a translation of Ibn Battuta's account of his visit to West Africa.
Mattock, J.N. (1981), "Ibn Baṭṭūṭa's use of Ibn Jubayr's Riḥla", in Peters, R. (ed.), Proceedings of the Ninth Congress of the Union Européenne des Arabisants et Islamisants: Amsterdam, 1st to 7th September 1978, Leiden: Brill, pp. 209–218, ISBN 978-90-04-06380-8.
"MS Arabe 2287 (Supplément arabe 909)". Bibliothèque de France: Archive et manuscrits.
"MS Arabe 2288 (Supplément arabe 911)". Bibliothèque de France: Archive et manuscrits.
"MS Arabe 2289 (Supplément arabe 910)". Bibliothèque de France: Archive et manuscrits.
"MS Arabe 2290 (Supplément arabe 908)". Bibliothèque de France: Archive et manuscrits.
"MS Arabe 2291 (Supplément arabe 907)". Bibliothèque de France: Archive et manuscrits.
Peacock, David; Peacock, Andrew (2008), "The enigma of 'Aydhab: a medieval Islamic port on the Red Sea coast", International Journal of Nautical Archaeology, 37 (1): 32–48, Bibcode:2008IJNAr..37...32P, doi:10.1111/j.1095-9270.2007.00172.x, S2CID 162206137.
de Sacy, Silvestre (1820). "Review of: De Mohamedde ebn Batuta Arabe Tingitano". Journal des Savants (15–25).
de Slane, Baron (1843a). "Voyage dans la Soudan par Ibn Batouta". Journal Asiatique. Series 4 (bil-Franċiż). 1 (Marzu): 181–240.
de Slane, Baron (1843b). "Lettre à M. Reinaud". Journal Asiatique. Series 4 (bil-Franċiż). 1 (Marzu): 241–246.
de Slane, Baron (1883–1895). Département des Manuscrits: Catalogue des manuscrits arabes (bil-Franċiż). Pariġi: Bibliothèque nationale.
Taeschner, Franz (1986) [1960]. "Akhī". The Encyclopaedia of Islam. Volume 1: A–B. Leiden: Brill. pp. 321–323.
Yule, Henry (1916), "IV. Ibn Battuta's travels in Bengal and China", Cathay and the Way Thither (Volume 4), Londra: Hakluyt Society, pp. 1–106. Includes the text of Ibn Battuta's account of his visit to China. The translation is from the French text of Defrémery & Sanguinetti (1858) Volume 4.
Chittick, H. Neville (1968). "Ibn Baṭṭūṭa and East Africa". Journal de la Société des Africanistes. 38 (2): 239–241. doi:10.3406/jafr.1968.1485.
Euben, Roxanne L. (2006), "Ibn Battuta", Journeys to the Other Shore: Muslim and Western Travelers in Search of Knowledge, Princeton NJ: Princeton University Press, pp. 63–89, ISBN 978-0-691-12721-7
Ferrand, Gabriel (1913), "Ibn Batūtā", Relations de voyages et textes géographiques arabes, persans et turks relatifs à l'Extrème-Orient du 8e au 18e siècles (Volumi 1 u 2) (bil-Franċiż), Pariġi: Ernest Laroux, pp. 426–437.
Gordon, Stewart (2008), When Asia was the World: Traveling Merchants, Scholars, Warriors, and Monks who created the "Riches of the East", Philadelphia: Da Capo Press, Perseus Books, ISBN 978-0-306-81556-0.
Harvey, L.P. (2007), Ibn Battuta, New York: I.B. Tauris, ISBN 978-1-84511-394-0.
Mackintosh-Smith, Tim (2002), Travels with a Tangerine: A Journey in the Footnotes of Ibn Battutah, Londra: Picador, ISBN 978-0-330-49114-3.
Mackintosh-Smith, Tim, ed. (2003), The Travels of Ibn Battutah, Londra: Picador, ISBN 978-0-330-41879-9. Contains an introduction by Mackintosh-Smith and then an abridged version (around 40 per cent of the original) of the translation by H.A.R. Gibb and C.E. Beckingham (1958–1994).
Mackintosh-Smith, Tim (2005), Hall of a Thousand Columns: Hindustan to Malabar with Ibn Battutah, Londra: John Murray, ISBN 978-0-7195-6710-0.
Mackintosh-Smith, Tim (2010), Landfalls: On the Edge of Islam with Ibn Battutah, Londra: John Murray, ISBN 978-0-7195-6787-2.
Mžik, Hans von, ed. (1911). Die Reise des Arabers Ibn Baṭūṭa durch Indien und China (bil-Ġermaniż). Amburgu: Gutenberg. OCLC 470669765.
Norris, H.T. (1994), "Ibn Baṭṭūṭa's journey in the north-eastern Balkans", Journal of Islamic Studies, vol. 5, no. 2, pp. 209–220, doi:10.1093/jis/5.2.209.
Waines, David (2010), The Odyssey of Ibn Battuta: Uncommon Tales of a Medieval Adventurer, Chicago: University of Chicago Press, ISBN 978-0-226-86985-8.


== Referenzi ==