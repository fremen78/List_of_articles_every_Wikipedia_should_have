La Mar Mediterranea es una mar konektada kon el Oseano Atlantiko i rodeado por la rejión mediterránea, entre Evropa del Sud, Asya Oksidentala i Afrika del Nord. Afilu esta konektado kon el Atlántiko, alkunos avtores lo konsideran un kuerpo d'agua endependiente. Kon unos 2.5 milyones de km² i 3.860 km de lungeza, es la mar interior má grande del mundo. Las sus aguas, las kualas banyan las tres peninsolas del sud de Evropa 
(Iberika, Italika, Balkanika) i una de Asya (Anatolia), komunikan kon el oséano Atlántiko (a traverso del Estrecho de Jibraltar), kon la Mar Preta (por los estrechos del Bosfor i de los Dardanelos), i con la Mar Kolorada (por el Kanal de Suez). Es la mar kon las tasas má elevadas de idrokarburos i kontaminasiyon del mundo.


== Etimolojiya ==
El orijin del nombre de esta mar viene del biervo latino Mar Medi Terraneum, lo kualo signifika "la mar en el medio de las tyerras". La majorita de los avitantes de las sus beiras uzan un nombre derivado del biervo latino. En grégo se yama Mesogeios Thalassa (Μεσόγειος Θάλασσα) kon el mismo signifikado ke en lingua latina; en arabo se yama Al-Bahr al-Mutawāsit البحر المتواسط ("mar intermídio"), i en turkano Ak Deniz ("mar blanko", en kontro de la mar Preta, pues los turkanos yaman "blanko" al Sud i "preto" al Nord). El nombre turkano también se uza a vezes en árabo: Al-Bahr al-Abyad البحر الأبيض. Para los ejipsios era "el Gran Védre".


== Ubikasiyon ==

La mar Mediterraneo se ankontra ubikada entre las rejiones templada i subtropikal. Está rodeada por tyerras kontinentalas de gran tamanyo, lo kualo le da una klimatolojiya propia, kon enveranos kálidos i sekos, enviernos moderados i umidos i buena parte de las luvias durante la primavera. Endjunto a la beira de la mar egzisten munchas sivdades i viyas, las kualas no sólu son abitadas por la poblasiyon lokala, afilú por povlasiyon temporal, turistas i lavurantes sobre todu enel enverano. Las rejiones del nord, tienen muncha endustria, al kontrario de la rejion del Sud, la kuala es má agrikola.

La mar Mediterráneo tiene una ekstensiyon de 3.5 x 106 km2, lo kualo representa kaji el 1% de la superfisie oseánika mondial, kon una profundidad mídia de 1.5 km. La su parte má profonda, en Matapan, yega a 5.121 m basho el levelo de la mar. La su lungeza kostera es de 46.000 km, de los kualos el 40% pertenese a isolas. Se komunika kon el Oseano Atlantiko a traverso del Estrecho de Jibraltar, un paso de 12.8 km de lungeza i una profondidad de kaji 300 m; por el noroeste, kontakta a la mar Preta a traverso del Estrecho de Dardanelos, la mar de Marmara i el estrecho del Bosfor. En el sudeste, se komunika con la mar Kolorada por modre de la aksiyon umana, la kuala krio el kanal de Suez, kanal ke sirve de entrada a espesies tropikalas de la mar Kolorada i del Oseano Indiko.


=== Límitos ===

Limitan kon la mar Mediterránea:

Espanya (Jibraltar, Andaluziya, Komunita Valensiana,Katalunya) Fransia, Monako, Italia, Eslovenia, Bosnia i Herzegovina, Kroasia, Montenegro, Albania, Gresia i Turkiya, por la beira nord.
Libanon, Suria, Israel i la Franja de Gaza por el este.
Ayifto, Libia, Tunesia, Arjelia i Marroko, por el sud.
Malta i Kipre komo isolas ke konforman payises endependientes.


== Istorya ==

La mar Mediterráneo esta liasionada direktamente kon la Istorya. Fenisyanos i romanos navegaron por eya endjunto a los grégos, los kualos salieron de eya a traverso del Estrecho de Jibraltar unos 3000 anyos atrás. Éstos navegantes sólu konosían las kurrientes de los ríos i pensaron ke el agua al otro lado de Jibraltar era un enorme río. Por tanto, la palavra ke signifika río en grégo klásiko era Okeano, i de ayí viene la palavra oséano. En la Roma antika se yamó Mare Nostrum (La Muestra mar) deke todas las sus beiras fueron okupadas por eya, i enel syéklo XX Benito Mussolini – kiriendo rekriar el emperio romano – lo yamó Mare Nostrum Italiano durante la Sigunda Gerra Mondiala. La mar orijinó una serie de ledjendas i mitos en torno a él, komo la de Jasón i los argonautas.


== Natura ==
La rejión mediterránea tiene un alto grado de endemismo, lo kualo okasiona ke se la konsidere komo uno de los lugares de mayor konsentrasiyon de biodiversidad enel mundo. Esto akontese deke el basho empakto de la última glasiasiyon en la rejion, lo kualo djeneró ke aktuara como reserva; la presensia de montanyas emportantes (por egzempio, el Atlas, el Taurus al sud, las rejiones de Gúdar, Javalambre, Levante…), lo kualo agrega diversidad estructural al biotopo; i endemas a la lunga istorya de los diferentes uzos de la tyerra por la povlasiyon lokala, la kuala a kriado i mantenido una gran gama de ábitats.


== Datos de entereso ==

Superfisie: 2,51 milyones de km².
Dimensiones: 4.000 km de este a oeste; 46.000 km de beiras; 800 km de nord a sud
Profondidad: mídia: 1.370 m, máksima: 5.210 m (Fosa de Matapan, Gresia)
Remuevasiyon de la agua: aproksimadamente kada 90 anyos
Aporte peskero: aproksimadamente el 2% del total mondial
Salinidad mídia: entre 36 a 38 gramos por litro.
Ríos más emportantes: Po, Rodano, Nilo, Ebro, Orontes


== Referensias ==


== Ver endemas ==
Kuenka de la mar Mediterráneo
Mediterráneo oksidental
Mediterráneo oryental
Istorya de la rejión mediterránea
Akódro de Barcelona


== Enlasos eksternos ==

Atlas ambiental del Mediterráneo en el Centro Virtual Cervantes
Valor natural, amenazas y soluciones del Mediterráneo por Greenpeace
Rapida inundación del Mediterraneo (en ingles)