Ol mar Mediterrani a l'è on mar mezsarrad che 'l se troeuva in tra l'Eurasia e l'Africa, in sul confin tra la placa vuroasiatega e quella africana. L'è conligad a l'ocean Atlantegh per ol strecc de Gibilterra a ovest e al mar Pontegh per ol strecc del Bosfor a est, inveci ol canal de Suez el le conliga a sud-est al mar Ross e donca a l'ocean Indian. Ol strecc de Sicilia el spartiss ol mar in do part de grandezze compagne. In dol bacin idrografegh dol mar Mediterrani, che 'l ciapa i territori de 23 Stacc, ghe stann de cà circa 450 million de persone. L'è on mar important fiss de tucc i poncc de vista: prima de tut de quell storegh, desgià che in sui so coste gh'enn nassude di civiltaa 'me quella romana, grega, egizzia e fenicia, e an'pò dol pont de vista economegh: i industrie de la pesca, dol turisem e dol straport de merci i enn sossenn desvilupade, tant'è che pressapoch 300 petrolere i intraversen ogni dì ol mar. Ol mar Mediterrani el ciapa on territori de pressapoch 2,510,000 km² cont ona profonditaa media de 1500 m.


== Mar dependencc ==


== Isole ==

In dol mar Mediterrani gh'è on frach de isole, soratut in dol mar Egee indova che i se troeuven cinch rosc de isole. Do isole i enn Stacc insular - Malta e Ciper, inscambi i oter isole i partegnen ai Stacc continentai. L'isola pussee granda sia per popolazzion che per superfiss l'è la Sicilia. Ona quai isola, come Stromboli o Volcan, l'è de origen volcanega. 


== Coste ==

On quai toch de la costa mediterranea el gh'ha on toponem propi, per esempi la Costa Smeralda in Gallura, la Costa Celesta in Provenza, la Costa d'Arsgent in Toscana, la Costa di Traboch in Abruzz, la Costa Brava in Catalogna o la Costa dol Sol in Andalusia. Queste zone i enn de solet sossenn turisteghe e urbanizade - l'area edifegada, despess con tancc albergh, la va vesin al mar, ghe resta donca ona sfrisa de spiagia minga trop larga in mez tra ol mar e l'area urbana. In di zone 'me i Cinch Terre o la Dalmazzia gh'è poch spazzi in su la costa parchè gh'enn i falesie e i crape che i tegnen indree ol desvilup urban di zone costere, de conseguenza ona quai citaa costera, come Monegh o Sgenova, la gh'ha de tràss foeura in sul terren tolt indree dol mar. In su la costa albanesa gh'enn inscambi poche citaa - tute i citaa pussee grande i en stade fade su in dol entroterra.

Ol mar Mediterrani el bagna i coste de 21 Stacc recognossucc a nivell internazzional.


== Referimencc ==