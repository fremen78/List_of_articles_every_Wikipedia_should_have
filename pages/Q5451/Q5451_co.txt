L'Himalaia, ditta ancu Tettu di u Mondu, hè una catena muntosa di l'Asia, chì sipara India, Pakistanu, Nepal è Bhutan da a China. Hè longa circa 2.400 km par una larghezza di circa 100-200 km; hè cunnessa versu l'uccidenti incù a catena di l'Hindu Kush afganu.
Ci sò cumpresi i più alti vetti di u mondu, frà i quali i quattordici Ottumilla, com'è u Monti Everest (8848 m), u K2 (8611 m) è u Kanchenjunga (8589 m). In lingua sanscrita, Himalaia significheghja a Dimora di i Nevi Eterni.


== Urighjina giulogica ==

Sicondu a tittonica à placchi, a catena di l'Himalaia hè u pruduttu di u cunfini cunvirghjenti trà placca Indu-australiana è placca euruasiatica. U cuntinuu muvimentu rilativu di sti placchi indicheghja ch'è a catena di l'Himalaia stà sempri aumintendu di diminsioni. 
Giulugicamenti, si riteni ch'è l'Himalaia crisciaria à una vilucità di circa 8-10 millimetri à l'annu, s'è a dinamica di i placchi hè l'unicu fattori incidenti. Sò quantunqua attivi i forzi nurmali erusivi, chì ni riducini i diminsioni; a crescita netta di i muntagni di a catena hè dunqua stimevuli in circa 2,5-5 cm/seculu.


== Clima ==
U clima varieghja sicondu l'altitudina, da sub-trupicali à i penditi miridiunali finu à alpinu estremu in i vetti più elevati. Si poni distingua trè macru-staghjoni: da uttrovi à frivaghju, incù bassi tampiraturi; da maghju à ghjugnu incù tampiraturi più elevati; da ghjugnu à sittembri, l'umita staghjoni mussonica, carattarizata da viulenti piuviti limitati parò à u sittori miridiunali di a catena, oltri u quali i venti mussonichi ùn poni micca spustà si par via di l'alti picchi.


== Suddivisioni ==
A catena muntosa di l'Himalaia, oltri à l'Himalaia cunsidaratu in sensu strettu, cumprendi ancu:

Hindu Kush
Karakorum
Pamir


== Vetti ==
Principali vetti, frà altri:

Everest 8.848,56 m
K2 8.611 m
Kangchenjunga 8.586 m
Lhotse 8.501 m
Makalu 8.462 m
Cho Oyu 8.201 m
Dhaulagiri 8.167 m
Manaslu 8.163 m
Nanga Parbat 8.126 m
Annapurna 8.091 m
Gasherbrum I 8.068 m
Broad Peak 8.047 m
Gasherbrum II 8.035 m
Shisha Pangma 8.027 m
Gyachung Kang 7.922 m
Nanda Devi 7.817 m
Pumori 7.161 m
Ama Dablam 6.856 m


== Tupunimia ==

I tuponimi usati par individuà i monti himalaiani sò in genaru furmati da radichi nipalesi, tibetani, turchistani è sanscriti, cumbinati calchì volta in modu ibridu trà eddi, è pussedini una capacità sprissiva è una cundinsazioni di significati à i quali l'uccidintali ùn sò micca avvezzi.
Parechji noma di monti ani un carattaru eminentamenti discrittivu, com'è par asempiu:

Himalaia, a dimora di i nevi
Karakorum, i pitraghji neri
Dhaulagiri, a muntagna bianca
Nilgiri, u monti turchinu
Gasherbrum, a pareta lucenti
Machapuchare, a coda di pesciu
Makalu, u grandi neru
Kang Taiga, a sedda di nevi
Chogo Rè (rinuminatu K2), u grandi monti
In altri casi u tuponimu hà un pricisu rifirimentu riligiosu, com'è par asempiu:

Pancchulé, i cinqui fiacculi cilesti
Gosainthan, u locu di i santi
Trisul, u tridenti (simbulu di Shiva)
Indrasan, u tronu di Indra
Manaslu, a muntagna di u spiritu
Chomo Lungma (rinuminatu Everest), a dea matri di a terra
Annapurna, a dea di i messi è di l'abbundanza
Ganesh Himal, a muntagna nivosa di u diu elefanti
Esistini dopu parechji monti chì u so nomu diriveghja da a so pusizioni rispettu à altri cimi, com'è:

Nuptse, u monti à punenti
Lhotse Shar, u monti à sudu-livanti
Lhotse, u monti à sudu
Nunagiri, u monti trà i dui fiuma
S'infattani infini i noma com'è:

Kardong, a furtezza di nevi
Mahalangur Himal, a catena muntosa di i grandi scimmii
Mustagh, a muntagna scintillanti di ghjacciu
Shisha Pangma, a cresta à u di quà di i pasculi
Mulkilà, a furtezza d'arghjentu
Ama Dablam, a mamma chì abbraccia
Kanchenjunga, i cinqui casciaforti di a grandi nevi


== Mistica ==
A vista di i monti himalaiani, di sti pilastri di u celi chì s'innalzani limpidi è putenti da i nebbii è da l'imparfizzioni di u mondu, evoca à a mimoria u fiori di lotu, simbulu di a fedi buddista. Ancu u fiori di lotu affonda i so radichi in a fanga chì hè simili à u Saṃsāra, l'eternu ciclu di i nasciti è di i morti; ma quandu sboccia, a so curolla, alzendu si alta annantu à u stelu, si apri bianca è immaculata par ripprisintà a salvezza di a cuscenza è l'eterna sirenità di u nirvana.
Ùn hè cirtamenti micca un casu s'è antichi populi, annantu à tremindù i virsanti di a catena himalaiana, ani sempri idantificatu i più alti muntagni di u mondu com'è u sediu di i so dei. Sempri oghji, siguendu un'antica tradizioni, occorri calchì volta l'usanza in i spidizioni alpinistichi di firmà si un metru sottu a vetta par un sensu di misticu rispettu è di diferenti umaghju versu a casa di Diu.


== Bibliografia ==
Augusto Gansser, Andreas Gruschke, Blanche C. Olschak: A rigioni di u Himalaia. Cultura, storia, populi, edizioni taliana par Touring Club Talianu, Milano 1991.
Valerio Sestini: Himalaia. Architittura è ambienti in i Vaddi di u Nepal, Editori: Alinea Editrice s.r.l. 2006. ISBN 88-6055-086-6.


== Da veda dinò ==
Clima di l'Himalaia
Catena muntosa di u Karakorum


== Fonti ==
'Ss'articulu pruveni in parti o in tutalità da l'articulu currispundenti di a wikipedia taliana.