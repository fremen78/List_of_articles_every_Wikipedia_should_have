L'Imperio Mongol, fundau por Chinguis Khan en o sieglo XIII, estió l'imperio de territorios mugants mas amplo, ye decir, o que mas amplaria seguida ha controlato en toda la historia. Alto u baixo a metat d'a población mundial yera baixo lo dominio mongol por ixas envueltas. Incluyiba países actuals dende a mar Mediterrania dica l'oceano Pacifico, dende Europa Central dica o sudeste asiatico. L'actual Mongolia yera una parti chicota de l'imperio.
Temujin, naixito en 1167 unificó baixo la suya sobiranía a muitas tribus mongolas en 1190 y dimpués sozmetió a bellas tribus turquicas. En 1206 se fació proclamar Chingiz Kagan ("Khan universal"). Se convertió en o caporal d'un exercito formau fundamentalment por caballería, muit poderoso y organizau, dirichiu por mongols, pero talment de mayoría turquica.
Os uigurs adhibius a l'imperio civilizoron a la clase dirichent mongola. A luenga mongola encomenzó a escribir-se en alfabeto uigur, derivau de l'alfabeto sogdián. En 1218 os mongols entroron en l'Imperio d'os Kara-Khitai, tamién con una clase dirichent mongola (os khitan). Dimpués d'invadir Transoxiana en 1220 destruyoron Sarmagant, dimpués atramalloron Khorezm y en 1221 invadioron os restos d'a suya capital Urgench. Tiempo dimpués tamién devastoron Corastén, Bactria y lo norte de Persia.
Cuan morió Chinguis Khan en 1227 l'imperio fue dividiu entre tres d'os suyos fillos y un nieto: Chagatai, Ögödei y Tului y Batu, fillo de Chöchi. 

Batu obtenió las estepas occidentals, a l'ueste d'o Irtish, d'alto u baixo l'actual Cazaquistán y lo que pueda conquerir enta l'ueste.
Chagatai, obtienió l'antigo territorio d'os Kara-Khitai, Transoxiana y norte de l'actual Afganistán.
Tului, a Mongolia oriental y territorios mugants como Manchuria, muere en 1232.
Ogödei estió a qui Chinghis Khan nombró succesor y recibió lo territorio entre l'Irtish y lo centro de Mongolia, con a Mongolia occidental y o Reino de Khotcho (o país d'os uigurs), y fue nombrau Gran Khan en 1229.
O Gran Khan Ögödei continó la expansión de l'imperio. Os zaguers restos d'o reino Qin cayoron en 1232 cuan os mongols prenioron Kaifeng. Ogodei ya heba conquiesto lo norte de China, y fundó la capital (Karakorum) en a val d'Orkhon. Morió en 1241.
A expansión mongola continó con o Gran Khan Mongke en 1259. Ninvió a su chirmano Hulegu Khan a conquerir los estaus musulmans d'Orient Meyo y atro chirmano suyo, Kublai, fue ninviau a conquerir o sud de China, feito que remató en 1279. Con a muerte de Mongke en 1259 remató en a practica a expansión mongola.
Un descendient d'Ögodei se fació proclamar Gran Khan, s'instaló en Pequín, fundó la dinastía Yuan se sinizó y se convirtió en un emperador de China d'orichen mongol que encara controlaba Mongolia. Alto u baixo en l'anyo 1260 en a practica l'Imperio Mongol quedó dividiu en cuatre estaus independients:

En a cuenca d'a Volga yera la Horda d'Oro, gubernada por descendients de Chötchi.
En Irán yera lo Ilkhanato de Persia, gubernau por descendients de Hülegü Khan.
En Asia Central dende Transoxiana dica la cuenca de Tarim en pasando por as estepas a lo norte de Tien Shan yera lo Khanato Chagatai, que dimpués se dividió en Transoxiana, de tradición islamica, y Mongolistán, de tradición nomada mongola.