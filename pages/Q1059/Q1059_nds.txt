Dat Immuunsysteem is een komplex Nettwark, wo spetschelle Zellen un Eiwitten in tohoopwarkt, een Leevwesen gegen Krankheiden un Infektschonen to schulen. Dat formt ene Afweer gegen frömde Indringers un bringt verscheden Mechanismen in’n Gang, em to döden un uptorümen.
Meest alle Leevwesen besitt een Form Afweer. Bakterien hebbt to’n Bispeel een Systeem van Enzymen, dat Virusinfektschonen afschermt. Al fro in de Evolutschoon van Deren kemen komplexere Mechanismen up, so as Phagozytose, wo een Zell bi de Indringer upeet. Warvelderen, wo ook de Minsch tohöört, bruukt man ook noch fienere Afweermechanismen, de up uutricht sind Krankheedskiene heel exakt ruuttokennen un to betwingen.
De Afweer bi Warvelderen besteit uut twee Delen. De eerste Deel, dat anboren Immuunsysteem, formt de eerste Linie in de Afweer, de in Kraft kümmt, ene Infektschoon aftowennen. De tweede Deel,, dat worven Immuunsysteem, kann Krankheidskiene bi enen Anfall ruutkennen, de dat Systeem al eenmaal afweert het. Düt Vermögen ene Infektschonen aftoweren is ook de Grundalge för Impstoffe.
Stöörnissen in de Afweer köönt eerstnhaftige Problemen bringen. Wanneer dat Immuunsysteem nich funktschoneert, so as bi Immundefekten, köönt jümmerto Infektschonen dat Liev befallen, de ene Gefaar för dat Leven sind. So’ne Defekte sind to’n Bispeel HIV/AIDS, Arvkrankheden as als SCID oder Heelmiddel, de dat Immuunsysteem unnerdrückt, so as Prednison. Ene över de Maten aktive Afweer kann man dat Immuunsysteem dat egen Geweev binnen dat Liev anfallen maken. Bispele sind Autommuunkrankheiden so as rheumatoide Arthritis, Diabetes mellitus un Multiple Sklerose.


== Literatuur ==
Kenneth Murphy, Casey Weaver (Ruutgever): Janeway Immunologie. 9.Oplaag. Spektrum Akademischer Verlag, Heidelberg/Berlin 2018, ISBN 978-3-662-56003-7. De 5. engelsche Uutgaav givt dat binnennetts up NCBI-Bookshelf (online).
Gerd-Rüdiger Burmester: Taschenatlas der Immunologie. Grundlagen, Labor, Klinik. 2.Oplaag. Thieme, Stuttgart 2006, ISBN 3-13-115382-2.
Abul K. Abbas: Cellular and Molecular Immunology. 5.Oplaag. W.B. Saunders Company, 2005, ISBN 1-4160-2389-5 (englisch).


== Nettverwiese ==