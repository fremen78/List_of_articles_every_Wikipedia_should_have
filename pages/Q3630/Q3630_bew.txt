Jakartè atawa Jekarta' (hurup Arab gundul: جاکرتا; basa Indonésia: Jakarta) atawè resminyè Daèrè Kusus Ibukotè (Hopstad) Jakartè (hurup Arap gundul: دائرة خصوص ايبوكوتا هوفستاد جاكرتا; basa Indonésia: Daerah Khusus Ibukota Jakarta) atawè sering disingket DKI Jakarta entu hopstad èn kotè paling gedé di Indonésia. Ni kota masup sebagé kotè utamè gutekan mètropolitan Jabodètabèk. Jakarta èn sekulilingnyè entu wilayè kampungnyè orang Betawi. Cuman, mingkin kemari, mingkin banyak orang deri manè-manè daèrè dateng di ni kotè.


== Sejarènyè ==


=== Sundè Klapè (397–1527 M) ===
Jakartè dulunyè – Kerajaan Sundè punyè bandar nyang namènyè Sundè Klapè (hurup Arap gundul: سوندا کلاف; basè Sundè: Sunda Kalapa) atawè cuman Klapè (hurup Arap gundul: کلاف; basè Sundè: Kalapa), nyang letaknyè di ilir Kali Ciliwung. Orang Portegis punyè katè, Sundè Klapè entu salè atu bandar empunyè Keraja'an Sundè, selaènnyè Bandar Banten, Pontang, Cigedé, Tamgarè, amè Cimanuk. Sundè Klapè, dalem entu tulisan, dianggep bandar nyang paling penting lantaran kenè diliwatin dari sintrem kerajaan nyang namanyè Dayo atawè Dayeuh cuman dalem témpo duè ari doang. Kerajaan Sundè entu kendiri – lanjutan deri Kerajaan Terumanegarè di abad ke-5 M. Jadinyè, ni bandar kirè-kirè udè adè sedari abad ke-5 M, èn orang katè, mengrupain Terumanegarè punyè sintrem nyang diè punyè namè – Sundapurè (dalem basè Sundè: Sundapura).
Di abad ke-12, ni bandar – kesohor jadi bandar ladè nyang ramé. Kapal deri manè-manè bangsè, wabilkusus deri Tiongkok, Jepang, Hindi Udik, amè Jajirè Arap, padè nglabu di mari bakal bedagang barang-barang kayè porselén, kopi, sutrè, kaèn, wangi-wangian, kudè, anggur, amè pengelir bakal dituker amè rempè-rempè nyang jadi itu waktu punyè dagangan andelan.


=== Jaketrè (1527–1619 M) ===
Bangsè Portugis entu orang Peringgi pertamè nyang neba' di Sundè Klapè. Di abad ke-16, Surawisésa, rajè Sundè, mintè bantuan amè Portugis nyang di Melakè bakal ngejè bèntèng atawa loji di Sundè Klapè bakal tempat belindung sewaktu-waktu adè serangan deri Cerbon nyang bakal misain diri dari Kerajaan Sundè. Cuman, sebelonnyè pembangunan itu bèntèng dimulain, Cerbon nyang dibantuin amè Demak udè langsung nyerang entu pelabuhan. Ari bulan 22 Juni tahon 1527, Patahilè atawa Palétéhan berasil ngedudukin bandar Sundè Klapè èn ngrobè diè punyè namè jadi Jayakartè (hurup Arap gundul: جياکرتا; basa Indonésia: Jayakarta) atawa Jaketrè (hurup Arap gundul: جاکترا; basa-basa Peringgi: Jacatra) nyang artinyè "kemenangan nyang rampung".Itu sebabnyè, di taon 1956, Sudiro, Berehmister Jakartè, netepin tanggal 22 Juni sebagé milad Kotè Jakartè. Abis entu, Sunan Gunung Jati deri Kesultanan Cerbon nyerain pemerèntahan di Jaketrè amè anaknye nyang namènyè Maolanè Hasanuddin nyang jadi sultan di Kesultanan Banten.


=== Betawi (1619–1942 M) ===

Orang Blandè dateng di Jaketrè sekitaran akir abad ke-16, abis nyanggrè di Banten selamènyè taon 1596. Awal abad ke-17, Jaketrè diprèntè amè Pangèran Jaketrè, sorang kerabat Kesultanan Banten. Taon 1619, Kumpeni pimpinan Mur Jangkung atawa Jan Pieterszoon Coen ngedudukin Jaketrè abisnyè ngalahin soldadu Kesultanan Banten èn ngerobah namanyè jadi Batavia atawè di kitè punyè lisan – Betawi. Selamènyè jaman penjajahan Belandè, Betawi bekembang jadi kotè nyang gedé lagi penting. Bakal mbangun kotè, Belandè banyak masokin budak-budak dari Bali, Sulawési, Maluku, Tiongkok, amè Pinggiran Malabar, Hindi. Sebagèan ada pendapet kalo ntu orang padè nyang bakalan jadi Suku Betawi. Itu waktu, Betawi cuman seluas gutekan nyang ini waktu dikenal sebagé Kotè Tuè atawa Oud Batavia di Jakartè Lor. Sebelon itu budak padè dateng, sebenernyè udè adè orang Sundè amè Jawè nyang netep di bilangan Jaketrè. Sedeng suku-suku pendateng, padè jamannye penjajahan Blandè, ngejè wilayè komunitètnyè dedèwèkan. Bahnènyè di Jakartè adè bilangan bekas itu komunitèt, misalnyè Pecinan, Pekojan, Kampung Melayu, Kampung Bandan, Kampung Ambon, Kampung Bali, dan Manggarai.


=== Jakartè (1942–sekarang) ===
Nipong punyè penjajahan dimulain taon 1942 amè ngeganti namè Betawi jadi Djakarta. Maksudnyè mah bakal narik peratian masarakat pas jaman Perang Duniè II. Ini kotè juge – tempat dilakoninnyè Proklamasi Kemerdékaan Indonésia ari bulan 17 Agustus taon 1945 èn didudukin lagi amè Belandè ampé pengakuan kedaulatannyè selamènyè taon 1949.
Sebelon taon 1959, Jakartè entu bagian dari Propinsi Jawè Kulon. Selamènyè taon 1959, status Kotè Jakartè dirobè dari kotaprajè di bawè berehmister ditingkatin jadi Daèrè Trap Atu (Dati I) nyang dipimpin amè sorang gubernur atawè guwernador. Soemarmo Sosroatmodjo entu gubernur nyang pertamè. Diè entu sorang doktor soldadu. Pembenumannya dilakonin langsung amè Persidèn Sukarnè. Selamènyè taun 1961, Jakartè dirobè lagi dah tu dari Dati 1 jadi Daèrè Kusus Sintrem (basa Indonésia: Daerah Khusus Ibukota) nyang biasa disingket DKI, tapi gubernurnyè tetep dijabat ama Soemarmo.
Sedari dinyatain jadi sintrem, penduduk Jakartè nglonjak pesat jadi bejibun jumblènyè, lantaran kebutuan tukang gawé bakal kepemerèntahan nyang bekutet di Jakartè. Cuman dalem waktu 5 taon ajè, penduduk ini kotè nambè jadi duè kali lipetnyè. Segalè rupè pemukiman kelas menengè baru mulain dikejè, misalnyè di Kebayoran Baru, Tebet, Cempaka Putih, Pulo Mas, amè Pejompongan. Pusat-pusat pemukiman jugè banyak dibangun amè kementrian-kementrian atawè lembagè-lembagè èhendoman negarè contonyè Perum Perumnas.
Pas jamannye Soekarno, Jakartè nglakonin pengejaan gawéan gedé-gedéan, misalnyè Gelora Bung Karno, Mesjid Istiqlal, amè Monumèn Nasional. Di ni jaman jugè, Poros Médan Merdéka-Thamrin-Sudirman mulain dikembangin jadi pusat pedagangan kotè, nggantiin Poros Médan Merdéka-Senén-Salèmba-Jatinegarè. Pusat pemukiman gedé èn loyar pertamè nyang dibangun amè pengembang swastè (PT Pembangunan Jaya) namanyè Pondok Indah di akir taon 1970-an di gutekan Kebayoran Lamè, Jakartè Kidul. 

Kotè Jakartè nyang mulain sumpek pernè dicobè dihandel amè Gubernur Ali Sadikin awal 1970-an. Diè adè punyè rancangan bakal ngejè ketutup tu Kotè Jakartè bakal pendateng. Itu belèd kagè gableg jalan èn dilalènin di jaman gubernur-gubernur selanjutnyè. Ampé sekarang, Jakartè misi diadepin amè mesa'il lantaran ledugan jumblè penduduk, seupamè banjir, kemiskinan, kemacètan, amè kekurangan alat gandaran umum nyang layak.
Bulan Méi 1998, kejadian aru-biru gedé-gedéan di Jakartè nyang nelen banyak korban jiwa wabilkhusus orang Cinè. Gedong MPR/DPR di Senayan didudukin amè mahasiswè pendèmonstrasi nyang mèngènin adènyè pengejaan ulang atawè répormasi. Akirnyè, Persidèn Soeharto mangkat jabatan ari bulan 21 Méi tahon 1998.


== Budayè èn basè ==

Budayè Jakartè entu budayènyè kacukan atawè mestizo, nyang campuran budayè dari macem-macem bangsè.


== Ruju'an ==