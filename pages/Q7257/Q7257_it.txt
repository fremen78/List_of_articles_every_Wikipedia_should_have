Woke (letteralmente "sveglio") è un aggettivo inglese con il quale ci si riferisce allo "stare allerta", "stare svegli" nei confronti delle ingiustizie sociali o razziali. La voce è entrata nei dizionari della lingua inglese nel 2017 attraverso il movimento attivista statunitense Black Lives Matter.
Woke è correlato a due sostantivi. Con il primo, wokeness, si intende il "non abbassare la guardia", sempre in riferimento a quanto sopra, quindi uno stato di consapevolezza, in particolare di fronte a problemi sociali come il razzismo e la disuguaglianza. Il secondo è wokeism (italianizzato in wokismo) che indica il comportamento e gli atteggiamenti sensibili alle ingiustizie sociali e politiche.
Penetrato nel linguaggio politico anche in Europa, Asia e America Latina il termine è ora principalmente usato per designare e stigmatizzare un'ideologia, quanto onnicomprensiva dell'agenda politica della sinistra, la quale comprenderebbe una gamma di posizioni politiche tipicamente progressiste (dal femminismo all'opposizione al razzismo a varie posizioni economiche e sociali di sinistra) e il cui fine spazierebbe dall'affinità con la "cultura del boicottaggio" alla "distruzione delle nazioni".


== Origine e uso ==
Originariamente la parola era impiegata nell'inglese afro-americano vernacolare come sinonimo di awake ("sveglio").
Awake, tuttavia, viene tuttora usato dagli oppositori dell'ideologia woke e politicamente corretta per distinguersi appunto dai sostenitori e portavoce di quest'ultima; da qui lo slogan "Awake, not woke". Con lo sviluppo del movimento per i diritti civili degli anni '60 del XX secolo, woke è diventato un termine politico ed è strettamente collegato al mondo dei paladini della giustizia sociale, per cui ha assunto anche un'accezione molto più negativa.
Alla sua diffusione negli anni '10 del XXI secolo hanno contribuito la canzone Master Teacher (2008) della cantautrice statunitense Erykah Badu, il cui testo recita I stay woke, e i movimenti Black Lives Matter e MeToo. Le occorrenze del termine su Google hanno raggiunto il picco nell’estate del 2017.
Dal punto di vista del significato, quello originario si è lentamente eroso, e oggi il vocabolo si usa anche in senso dispregiativo o sarcastico, in particolare in riferimento ai tentativi mediatici di realizzare prodotti in linea con l'ideologia woke, di solito puniti dallo scarso consenso di pubblico. Da qui la frase get woke, go broke, letteralmente fai lo sveglio, vai in rovina, o meglio fai il politicamente corretto, vai in rovina, riferita ai flop di film, serie TV, fumetti e videogiochi ai quali è stata impressa una forte matrice woke e politicamente corretta, tanto più notata dai fan quando riguarda remake e reboot di opere del passato considerate "da aggiornare" o "da correggere" secondo gli standard dettati dalla "correttezza politica".
Il senso del termine è così polarizzato: i liberal lo impiegano con accezione positiva, mentre negli altri ambienti, da conservatori a libertari di destra fino persino a politicamente indipendenti, si va dal sarcasmo all'accostamento negativo alla correttezza politica e alla cultura della cancellazione.


== Critiche e controversie ==


=== Francia ===
Il 13 ottobre 2021 il ministro francese Jean-Michel Blanquer ha presentato Le laboratoire de la République per sensibilizzare i giovani sulla storia della Quinta Repubblica francese e, a sua detta, per "combattere l'ideologia woke e quella della cultura della cancellazione". Il presidente del Consiglio superiore dei programmi scolastici francesi ha sostenuto che è difficile «proteggere l'istituzione scolastica da tutte le mode in voga nella società e dalle ideologie di decostruzione, postcoloniali o identitarie». Similmente si è espresso il filosofo ateo e sovranista Michel Onfray che ha definito l'ideologia woke come espressione di una "tirannia delle minoranze" nonché «una delle cause della rovina della Francia e della civiltà occidentale».


=== Regno Unito ===
Nel 2021 la ministra dell'Università del Regno Unito Michelle Donelan ha sostenuto che alcuni corsi accademici «trattano la decolonizzazione censurando la storia come sotto l'Unione Sovietica».


=== Stati Uniti d'America ===
Nel 2021 l'Università di Yale ha annunciato l'annullamento del famoso corso di Introduzione alla Storia dell’arte, dal Rinascimento a oggi, insegnato per decenni da Vincent Scully, uno dei più celebri professori di Yale. Il presidente del dipartimento di Storia dell’arte l'ha definito «troppo problematico»: il nuovo corso tratterà l’arte in relazione a «genere, classe e razza». Lo stesso anno Pano Kanelos, ex rettore del St. John College di Annapolis, ha annunciato la nascita della University of Austin in opposizione al politicamente corretto e all'ideologia woke, all'insegna della quale verrebbero esercitate pressioni sui docenti per il loro pensiero. Tra i finanziatori del nuovo ateneo figura l'imprenditore Elon Musk, che in un'intervista ha criticato l'ideologia woke definendola «la più grande minaccia alla civiltà moderna» e una forma di neo-puritanesimo che «sostanzialmente vuole rendere illegale la commedia» e facendo notare che l'industria di intrattenimento mainstream occidentale (in primis Hollywood, dunque Netflix) ha avuto un brusco calo dei fan, clienti paganti, azionisti e spettatori (e quindi di profitti e azioni) dopo aver «completamente abbracciato l'ideologia woke e politicamente corretta» (da qui lo slogan go woke, go broke). Sempre stando a Musk, l'ideologia woke è «divisiva, escludente e odiosa» ed «offre alle persone cattive uno scudo per essere meschine e crudeli, mascherate dietro una falsa virtù».


== Note ==


== Bibliografia ==
 Guia Soncini, L'era della suscettibilità, Marsilio, 2021, ISBN 978-8829709878.
 Emanuele Mastrangelo (a cura di), Wokeismo cancel culture oicofobia. Tre minacce alla nostra civiltà, Historica, 2024, ISBN 9788833374819.


== Altri progetti ==

 Wikiquote contiene citazioni sul woke
 Wikimedia Commons contiene immagini o altri file sul woke


== Collegamenti esterni ==
 Dizionario Zanichelli: Woke, su dizionaripiu.zanichelli.it.
 Urban Dictionary: Get woke go broke, su urbandictionary.com.
 Woke, significato, su ilpost.it.

 Woke (Neologismi), su Vocabolario Treccani, Istituto dell'Enciclopedia Italiana.