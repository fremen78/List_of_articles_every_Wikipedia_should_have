Expression in anglese que significa "tela mundial", communmente abbreviate como "le Web" o "WWW". Alcun parlantes de interlingua usa etiam le esperantismo "TTT" (Tela Trans Terrestre).
Le World Wide Web es un systema de hypertexto que opera super le Internet. Pro visualisar le information, uno usa un programma denominate navigator del Web pro recuperar unitates de information (denominate "documentos" o "paginas del Web") de servitores (o "sitos") e exhibir los super le schermo del usator. Le usator pote sequer le hyperligamines super le pagina pro attinger altere documentos o mesmo inviar information retro al servitor pro interager con illo. Le acto de sequer hyperligamines es frequentemente denominate "surfar le Web".
Justo como uno pote distinguer inter "un internet" e "le Internet", uno pote referer se a "un web" como un collection de sitos que provide informationes per le medios describite hic (possibilemente trans un intranet) e "le Web", que es le singule e grande tela interconnectite disponibile in quasi tote le sitos public del Internet.
Le Web proveni de un projecto de CERN, initiate circa 1989, ubi Tim Berners-Lee ha construite le systema-prototypo que deveniva le nucleo de lo que es hodie le World Wide Web. Le intention original del systema esseva facilitar le uso in commun de articulos de recerca inter collegas. Le nomine original del prime prototypo esseva Enquire Within Upon Everything ("inquire intra super toto").
Le functionalitate del Web se basa super tres standardes: le adresse URL (Uniform Resource Locator), que specifica como cata pagina de information recipe un "adresse" unic specificante ubi illo se trova; HTTP (Hypertext Transfer Protocol), que specifica como le navigator e le servitor excambia information, e HTML (Hypertext Markup Language), un methodo de codificar information de sorta que illo pote esser exhibite in un varietate de dispositivos. Berners-Lee ora dirige le World Wide Web Consortium (o W3C), que disveloppa e mantene iste standardes e alteres que possibilisa que le computatores super le Web effectivemente immagazina e communica tote typos de information.
Le programa "www" original in CERN solo exhibiva texto, mais navigatores posterior como le Viola de Pei Wei introduceva le possibilitate de exhibir tamben graphicos. Marc Andersen de NCSA lanceava un navigator del Web denominate "Mosaic for X" in 1993 que produceva un tremende augmento in le popularitate del Web inter usatores-novicios. Andersen fundava Mosaic Communications Corporation (actualmente Netscape Communications, un unitate de AOL Time Warner). Functionalitates additional como contento dynamic, musica e animation pote esser trovate in navigatores moderne. Frequentemente le capacitate technic de navigatores e servitores avantia multo plus rapidemente que le definitores de standardes pote accompaniar; consequentemente non es incommun que iste functionalitates plus nove non functiona ben in tote le computatores, e le web visualisate in Netscape non es ha exactemente le mesme apparentia del web visualisate in Internet Explorer. Le constante melioration technic del WWW ha possibilisate le disveloppamento de servicios in tempore real basate super le web, como le diffusion per web, le radio web e le cameras web in vivo.
Un altere avantiamento significante in le technologia esseva le linguage de programmation Java, de Sun Microsystems, que permitteva al servitores incastrar micre programmas (denominate applets) in le information fornite. Iste programmas, executate in le computator del usator, permitte un interaction plus rapide e ric con le usator.
Le linguage JavaScript, de nomine similar mais multo differente in essentia, es un linguage de programmation de scripts disveloppate pro paginas del Web. In conjunction con le Document Object Model, JavaScript deveniva un linguage multo plus potente que su creatores ha imaginate originalmente.