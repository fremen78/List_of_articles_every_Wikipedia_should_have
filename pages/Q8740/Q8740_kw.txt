Bresel Vietnam (po, yn Vietnam, Bresel Amerikan) a dhuryas a'n 1a a vis Du 1955 bys yn 30ves a vis Ebrel 1975. Batalyes veu yntra Vietnam Gledh ha Vietnam Dhyghow, mes an vresel yw prederys yn ledan dhe vos bresel gannas a oos an Vresel Yeyn. Vietnam Gledh a veu skoodhys gans an Unyans Sovietek, China ha Korea Gledh ha Vietnam Dhyghow a veu skoodhys gans an Statys Unys, Korea Dhyghow, Pow Tay, Ostrali, Aotearoa/Mordir Nowydh hag Enesow Felyp.
An Viet Cong, henwys ynwedh avel Front Rydhheans Kenedhlek (Sowsnek: National Liberation Front po NLF), o lu kemynegoryon a Vietnam Dhyghow hag a veu res gweres gans Vietnam Gledh. I a vatalyas kudhvresel erbynn luyow Vietnam Dhyghow gorth-kemynegoryon. Lu Gwerin Vietnam (henwys ynwedh Lu Vietnam Gledh) a vatalyas yn fordh moy usys gans luyow bras yn kas.
Pur dhisputys o an vresel, yn arbennek y'n Statys Unys. An kynsa bresel o hag o darlesys war an bellwolok yn fyw hag an kynsa kas vras kellys gans an Statys Unys. An vresel a dheuth ha bos mar dhrog gans tus an Statys Unys dell wrug Lewydh Nixon danvon an soudoryon Amerikanek tre arta, wortiwedh, yn 1973. Lies tus, soudoryon ha burjysi y'ga mysk, a verwis y'n vresel.

Yma'n erthygel ma owth usya an Furv Skrifys Savonek a-barth Kernowek kres.