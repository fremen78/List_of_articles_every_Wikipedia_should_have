Le Guerra de Vietnam, cognoscite etiam como le Secunde Guerra de Indochina, esseva un guerra de 1958 a 1975 inter le Republica de Vietnam (o Vietnam del Sud, appoiate principalmente per le Statos Unite de America) e Vietnam del Nord (appoiate per le bloco communista). Le guerra de Vietnam esseva un del conflictos principal del guerra frigide.
Le factiones in le conflicto esseva le Republica Democratic de Vietnam e le Republica de Vietnam (o Vietnam del Sud). Le Republica Democratic de Vietnam usava tacticas de guerrilla, como le Viet Cong e le Fronte de Liberation National. Al altere latere, Vietnam del Sud esseva appoiate (militar- e logisticamente) per le SUA, con le adjuta de truppas de plure altere nationes, como Australia, Corea del Sud, le Philippinas, Nove Zelanda, e Thailandia, con altere formas de appoio derivate de Espania, Germania, Iran, Marocco, le Regno Unite, Switza, Taiwan.
Le guerra esseva notabile pro esser facite sin formation del traditional frontes linear (altere que illos formate circum le bases e campos militar); le combatto in Vietnam esseva facite in zonas non ben demarcate, con plure missiones de guerrilla, missiones de "chassar e occider," sabotage in areas urban, e le uso de fortias aeree pro le bombardamento de armas chimic e explosive (bombardamentos que constitue violationes de plure leges international que prohibi le usage de armas chimic o biologic).
Le reportage del conflicto facite per le media permitteva le denunciation del violentia frequente le le abusos del derectos human facite per ambe lateres, ma alcun autores ha proponite que le atrocitates facite per le Statos Unite de America recipeva plus attention que le atrocitates per le altere latere. Iste reportage augmentava le opposition crescente contra le intervention del SUA in le opinion public in le mundo occidental, e rendeva le guerra multo controverse in le SUA.
Como le societate del SUA esseva dividite re le intervention, le accordos de pace de Paris in 1973 causava le retiramento del truppas del SUA e le cessation de su intervention directe, ma le accordos non poteva causar un fin al conflicto. Le conflicto continuava usque, in 1975, con le captura de Saigon, le rendition inconditional del Vietnam del Sud esseva mandate. Le nation esseva reunificate sub le controlo del governamento communista del Vietnam del Nord, renominate le Republica Socialista de Vietnam, le 2 de julio 1976. Secundo le governamento de Hanoi, le guerra ha causate le morte de inter 2 a 5,7 milliones de personas, le majoritate de istes non militar.