Jonatan Lillebror Johansson (s. 16. elokuuta 1975 Tukholma, Ruotsi) on suomalainen jalkapallovalmentaja ja entinen jalkapalloilija. Hän oli pelipaikaltaan hyökkääjä.
Johansson toimi viimeksi Turun Palloseuran päävalmentajana kunnes sai potkut syyskuussa 2022. Hän oli skotlantilaisen Greenock Mortonin päävalmentaja vuosina 2018–2019.


== Ura ==


=== Pelaajaura ===


==== Seurajoukkueet ====
Johansson on paraislaisen PIF:n kasvatti. Hän pelasi seuran edustusjoukkueessa Ykköstä ja Kakkosta kausina 1993–1995.
Ensimmäisen Veikkausliiga-ottelunsa hän pelasi Turun Palloseuran riveissä elokuussa 1995. Hän nousi nopeasti joukkueen vakiokokoonpanoon.
Vuonna 1997 Johansson siirtyi TPS:sta Viron liigan Floraan, josta hän kuitenkin siirtyi samana vuonna skotlantilaiseen Rangersiin. Kaudella 1998–1999 hän teki Rangersille 17 maalia, mutta seuraavalla kaudella hän kärsi loukkaantumisista.
Kesällä 2000 Johansson siirtyi Skotlannista Englannin Valioliigan Charlton Athleticiin. Charlton maksoi Johanssonista 3,25 miljoonaa puntaa, jonka lisäksi he sitoutuivat maksamaan 250 000 puntaa lisää, mikäli Johansson pelaisi vähintään 25 peliä sekä joukkue välttäisi putoamisen. Ensimmäisellä kaudellaan 2000–2001 Charltonissa Johansson teki 14 maalia joukkueelleen, mutta loukkaantuminen katkaisi hänen hyvän peliputkensa. Seuraavalla kaudella Johanssonin pelivire oli kadoksissa, eikä maaleja syntynyt kuin viisi. Johansson ei myöhemminkään päässyt ensimmäisen Charlton-kautensa tasolle, maaleja tuli vain 4–5 kaudessa. Lopulta hän jäi yhä enemmän vaihtomiehen asemaan Charltonissa, joten hänet lainattiin tammikuussa 2006 Mestaruussarjan Norwich Cityyn.
Heinäkuussa 2006 Johanssonin teki vuoden 2008 loppuun asti kestäneen sopimuksen ruotsalaisen Malmön kanssa. Ensimmäisenä Allsvenskan-kautenaan Johansson teki 11 maalia 14 ottelussa.
Tammikuussa 2009 Johansson palasi Skotlantiin Mixu Paatelaisen valmentaman Hibernianin riveihin. Hän ei kuitenkaan vakiinnuttanut paikkaansa joukkueessa ja Hibernian vapautti hänet sopimuksestaan syyskuussa 2009. Sittemmin Johansson harjoitteli Skotlannin valioliigan nousijajoukkue St. Johnstonen kanssa ennen kuin lokakuun loppupuolella solmi seuran kanssa tammikuuhun 2010 saakka kestävän sopimuksen. 
Helmikuussa 2010 Johansson ilmoitti palaavansa Suomeen ja Turun Palloseuraan 14 vuoden tauon jälkeen. Kausi 2010 TPS:ssä jäi hänen viimeisekseen. Johansson ilmoitti uransa päätöksestä maaliskuussa 2011.


==== Maajoukkue ====
Johansson ei pelannut poikamaaotteluita, mutta esiintyi nuorten maajoukkueessa seitsemästi. Hänen ensimmäinen maaottelunsa oli alle 21-vuotiaiden ottelu Saudi-Arabiaa vastaan 27. helmikuuta 1996.
Ensimmäisen A-maaottelunsa Johansson pelasi 16. maaliskuuta 1996 Kuwaitia vastaan. Hän on pelannut neljissä MM- ja kolmissa EM-karsinnoissa. MM 2010 -karsinnoissa hän oli viidellä maalillaan Suomen paras maalintekijä. Syyskuussa 2009 Johansson teki Azerbaidžania vastaan maajoukkueuransa 21. maalin, jolla hän ohitti Ari Hjelmin ja nousi maajoukkueen kaikkien aikojen maalitilastossa toiseksi. Lokakuussa 2009 pelatun Saksa-ottelun myötä hän saavutti Hjelmin, Jari Litmasen ja Sami Hyypiän jälkeen neljäntenä suomalaisena miespelaajana sadan maaottelun rajapyykin.


=== Valmennusura ===
Johansson toimi kesällä 2012 TPS:n B-junioreiden päävalmentajana. Keväällä 2017 Johansson palkattiin Skotlannin Valioliigassa pelaavan Rangers FC:n apuvalmentajaksi. Samalla hän erosi Suomen jalkapallomaajoukkueen valmennustiimistä. 
Vuosina 2018–2019 Johansson oli skotlantilaisen Greenock Mortonin päävalmentaja. Heinäkuussa 2020 Veikkausliigassa pelaava Turun Palloseura (TPS) palkkasi Johanssonin joukkueensa päävalmentajaksi.


== Yksityiselämä ==
Johansson avioitui 2008 skottilaisen televisiojuontajan Jean Johanssonin kanssa, ja heillä on 2010 syntynyt Jonatan Jr. -niminen poika. Johansson harrastaa kitaran soittoa.


== Lähteet ==
Vuorinen, Juha & Kasila, Markku: Pelimiehet – Suomen jalkapallon pelaajatilastot 1930–2006.  Jyväskylä:  Suomen urheilumuseosäätiö, 2007.  ISBN 978-952-99075-9-5 


=== Viitteet ===


== Aiheesta muualla ==
Jonatan Johansson Palloliiton sivustolla (Arkistoitu – Internet Archive)