Choroba (iné názvy: ochorenie, onemocnenie - pozri nižšie, nevhodne: nemoc; lat. morbus; gr. nosos, pathos) je porucha zdravia, presnejšie porucha telesných, kognitívnych, sociálnych a /alebo psychických funkcií, ktoré zreteľne negatívne ovplyvňujú výkonnosť a zdravie organizmu, prípadne sa môžu takého ovplyvnenia očakávať. Je to súhrn reakcií organizmu na vplyv činiteľov, ktoré môžu vyvolať poškodenie organizmu. Choroba je každá odchýlka od normálneho priebehu životných procesov živočícha a človeka. Choroba je spojená s oslabením napadnutého organizmu alebo jeho časti. Vzniká porušením rovnováhy medzi organizmom a prostredím. Každá choroba má svoje prejavy a príznaky (lek. symptómy). Za istých okolností môže skončiť smrťou organizmu.
Náukou o chorobných procesoch a zmenách v tele je patológia. Opisom chorôb a zaraďovaním chorôb do jedného systému sa zaoberá nozografia, triedením chorôb a systematickým opisom chorôb sa zaoberá nozológia.  


== Ochorenie ==
Výraz ochorenie (staršie onemocnenie) má tieto významy:

choroba
ľahká choroba
kratšia choroba
choroba, ktorú človek vníma
chorobný stav
začiatok choroby
stanie sa chorým, upadnutie do choroby


== Rozdelenie chorôb ==
Systematické zaraďovanie a označovanie chorôb sa stále mení. V súčasnosti sa riadi Medzinárodnou klasifikáciou chorôb. 
Rozdelenie chorôb podľa známych alebo predvídaných príznakov:

dedičné choroby (podmienené geneticky)
infekčné choroby (podmienené infekciami)
detské choroby
nehody a poranenia (podmienené vonkajším účinkom)
otravy, poleptania, popáleniny a iné škody spôsobené chemickými a fyzikálnymi škodlivinami
degeneratívne ochorenia (podmienené opotrebovaním orgánov alebo buniek)
autoimúnne choroby (imunitný systém bojuje so zdravými bunkami)
nádorové ochorenia (bunky nekontrolovateľne rastú)
iatrogénne choroby (podmienené lekárskym zásahom)
psychické choroby
sociálne choroby (problémy)
civilizačné choroby
choroby z podvýživy


== Príčiny chorôb ==
Pri niektorých chorobách nie sú známe špecifické príčiny, ale rizikové faktory. 
Psychosomatické príčiny ochorení vychádzajú z princípu, že vedomie, duša a emócie človeka sú neoddeliteľne spojené s telesnou stránkou organizmu, že „choroby duše“ sa prejavujú navonok prostredníctvom funkčného (niekedy aj organického) poškodenia organizmu.
Organizmus v modernom svete je stále viac a viac nútený reagovať na vonkajšie vplyvy stresovými mechanizmami, ktoré sú nechtiac namierené proti organizmu samotnému – ich vplyvom dochádza k narušeniu psychosomatickej rovnováhy, neskôr k poruchám vnútorného prostredia a môžu časom viesť k funkčnému alebo organickému poškodeniu orgánov a k vzniku chorôb.


=== Vnútorné faktory ===
Sú málo ovplyvniteľné.

proces starnutia
dedičné choroby
dedičná náchylnosť na choroby
vývojové anomálie


=== Vonkajšie faktory ===
Sú ovplyvniteľné.

sociálne pomery
stres
stravovanie
životné prostredie
pôvodca chorôb


== Priebeh chorôb ==
Priebeh choroby sa sprostredkuje anamnézou. Je to rozhovor lekára s pacientom, pri ktorom pacient opisuje vlastnými slovami svoje zdravotné ťažkosti. Kompletná anamnéza obsahuje všetky údaje o zdravotnom stave chorého od jeho narodenia až do času rozhovoru, zdravotné údaje o jeho pokrvných príbuzných a v neposlednom rade aj jeho sociálne a pracovné pomery. Anamnéza má v procese určovania správnej diagnózy mimoriadny a prakticky nenahraditeľný význam. Vedie v mnohých prípadoch priamo k diagnóze (až v 50%), alebo veľmi výrazne zúži rozsah možných ochorení, či usmerní ďalšie pátranie.
Ochorenie vedie, či už liečené alebo neliečené k uzdraveniu, remisii (ústupu príznakov choroby), recidíve (návrate choroby), k prechodu do chronicity, prenášačstvu alebo smrti. 
Najčastejšie používané pojmy, ktoré popisujú časový priebeh chorôb: 

fulminantný – veľmi rýchly nástup výrazných príznakov
akútny – náhly začiatok (napr. chrípková infekcia)
subakútny – postupný začiatok (napr. hepatitída B)
chronický – dlhší priebeh (napr. skleróza multiplex)
recidivujúci – vracajúci sa (napr. chronická bronchitída)


== Sociálne zabezpečenie v chorobe ==
V zmysle sociálneho zabezpečenia je choroba poruchou telesného alebo duševného zdravia a tým zároveň aj odchýlkou z normy „zdravia“. Medicínske chápanie choroby sa nezhoduje so sociálno-právnym. Rozhodujúcimi kritériami pre posúdenie choroby v sociálnom práve sú: 

Potreba lekárskeho ošetrenia (nie pri javoch podmienených vekom, kozmetických ošetreniach, ako napríklad transplantácia vlasov, ošetrenie jaziev)
Navonok vnímateľné (disharmónia genetických hodnôt túto skutkovú podstatu nespĺňa)
Zlepšovanie choroby alebo zabránenie jej zhoršovania (ošetrenie musí byť podľa zásad lekárskej vedy sľubné)
V práve na zabezpečenie sa vymedzuje telesná chyba. Pričom ide o neodstrániteľnú chybu, ktorej vývin je uzavretý a nie je možné lekárske ovplyvnenie v zmysle liečenia, zlepšenia alebo zabránenia zhoršovania stavu.


== Alternatívne pohľady ==
Joga považuje chorobu za zlyhanie určitej časti tela pri stretnutí s rušivým faktorom, ktoré znamená, že telo úspešne "bojuje" a snaží sa odstrániť alebo neutralizovať rušivý faktor. Ochorenie je podľa nej iba dočasná porucha a je lepšie nechať telo na pokoji, ono sa samo o seba postará. Najlepšie je nezaťažovať ho ďalšou činnosťou. Možno použiť akékoľvek špecifické metódy odstránenia rušivého faktora za predpokladu,že nedôjde k poškodeniu tela alebo mysle.


== Referencie ==


== Pozri aj ==
kardiovaskulárne choroby
infekčné choroby
nádorové choroby
vrodené choroby
dedičné choroby
autoimunitné choroby
civilizačné choroby
duševné choroby
komplikácia choroby
kompenzácia choroby
dekompenzácia choroby


== Iné projekty ==

 Commons ponúka multimediálne súbory na tému Choroba
 Wikislovník ponúka heslo  Choroba
 Wikicitáty ponúkajú citáty   od alebo o Choroba


== Zdroje ==

FILIT – zdroj, z ktorého pôvodne čerpal tento článok.
[1] Choroby na www.zdravie.sk