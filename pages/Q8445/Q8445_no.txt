Bryllupet er de seremoniene og den feiringen som følger med en inngåelse av ekteskap. Et bryllup består vanligvis av ektevigsel og en etterfølgende bryllupsfest. Ordet kommer fra norrønt brúd(h)laup, som antagelig inneholder tanken om «hjemføring av bruden i raskt løp», en referanse til en gammel tradisjon i forbindelse med brylluper.  
Giftermål har vært feiret på mange slags måter opp i gjennom tiden, og forskjellige skikker og ritualer har vært praktisert. Den dag i dag er det flere forskjellige skikker som følges rundt om i verden. Dessuten vil bryllupet vanligvis bli arrangert på en måte som gjenspeiler det livssynet brudeparet har. I den vestlige verden har man fra gammelt av blitt viet av en prest i en kirke. Fortsatt er vielsen gjerne noe som foretas av en som innehar et verv i et trossamfunn eller et livssynssamfunn. Imidlertid kan man også bli viet uten noen tilknytning til noe livssyn, og da er det gjerne notarius publicus eller en annen person med et juridisk verv som gjør det. 
I Norge var det i eldre tider en rekke skikker forbundet med ekteskapsinngåelser som nå så å si er helt avleggs. For eksempel var det en rekke skikker i forbindelse med mottagelsen av gjestene og oppvartningen av dem. Det var også typiske rituelle handlinger under festen, som skyting med krutt og «brudesmellen», hvor en person slo igjen døren til festlokalet tre ganger. Noen steder kjenner man også skikker som ble fulgt før bryllupet, som for eksempel at brudgommen skulle løpe etter og fange bruden.
I dag er brylluper mindre tradisjonsrike enn tidligere. Brudeparet skaper det bryllupet de selv har lyst på, og de planlegger det som oftest sammen. Selv om bruden er den personen som ofte enda blir sett på som «hovedpersonen», begynner brudgommen også å spille en stor rolle med tanke på hvordan bryllupet skal planlegges. En stor del av de som gifter seg i dag holder seg trygt innenfor det tradisjonelle bryllupet hvor fargetemaet er hvitt. Men i de senere årene, så er det blitt mer og mer vanlig å bruke pynt og dekorasjoner som er litt mer fargesprakende. Et bryllup blir gjerne pyntet opp fra vielseslokalet, til kjøretøyet til mottagelsen og til slutt selve festelokalet. Ofte holder brudeparet seg innenfor samme farge- og pyntetema under hele bryllupsfesten. Dette vil også gjerne gjenspeiles i både innbydelser, kirkeprogram, bordkort og menykart.
I Norge må en person være minst 18 år gammel for å gifte seg, det er den også i de andre skandinaviske landene og mange andre land. I flere land i Mellom-Amerika, Sør-Amerika, Asia og Afrika er aldersgrensen 15 år.

		
			
			
		
		
			
			
		
		
			
			
		
		
			
			
		
		
			
			
		
		
			
			
		
		
			
			
		
		
			
			
		
		
			
			
		
		
			
			
		
		
			
			
		
		
			
			
		


== Typer ==
«Hvit bryllup» er et begrep som betegner et tradisjonelt formelt eller halvformelt vestlig bryllup. Dette begrepet refererer til fargen på brudekjolen, som ble populær etter at dronning Victoria bar en rent hvit kjole da hun giftet seg med prins Albert, og mange skyndte seg å følge hennes eksempel.
Bryllupsreise-bryllup er et bryllup som vanligvis arrangeres i en ferielignende setting, på et sted hvor de fleste inviterte gjester må reise til og ofte blir i flere dager. En slik type seremoni kan holdes på en strand, på et byresort, på et hotell, i en selskapslokale, i fjellene eller i et geografisk fjerntliggende venns eller slektnings hjem.
Dobbel bryllup er en dobbel seremoni hvor to forlovede par møtes for to samtidige eller påfølgende bryllup. Vanligvis kan en brudgom med en bror, søster eller fetter som også er forlovet, eller med fire nære venner hvor begge venneparene er forlovet, planlegge et dobbel bryllup der begge par inngår lovlig ekteskap.


== Brudepike ==
Brudepiker er deltakere i bryllupsseremonien i noen vestlige land. En brudepike er vanligvis en ung kvinne, ofte en nær venn eller slektning av bruden. Hun hjelper bruden på bryllupsdagen eller vielsen. Tradisjonelt ble brudepiker valgt blant ugifte unge kvinner i giftealder.
Vanligvis har brudepiker på seg forskjellige kjoler i samme farge ved bryllupet.
I noen kulturer, som i Norge, Nederland, Frankrike og det viktorianske Storbritannia, er det vanlig (eller var det vanlig) å ha små jenter som brudepiker i stedet for voksne kvinner.
I oldtiden bar bruden og alle brudepikene like kjoler og dekket til ansiktene for å forvirre sjalu brudgommer og onde ånder.


== Referanser ==


== Se også ==
Medgift
Bryllupsdag
Brud
Brudgom
Vigsel
Ekteskap


== Eksterne lenker ==
(en) Wedding ceremonies – kategori av bilder, video eller lyd på Commons 

 Wikiquote: Bryllup – sitater