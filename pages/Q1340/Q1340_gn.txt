Antonio Vivaldi (Venésia, 4 jasyapy 1678-Viéna, 28 jasypokõi 1741) ha'e akue peteĩ purahéi apohára, ravel ombopúva, mbo'ehára ha pa'i katóliko Venésia pegua ojapo va'ekue pupoty varróko. Ojehero ichupe Il prete rosso ramo («Pa'i pytã»), iñakãpytãgui. Oje'e hese ha'eha peteĩ purahéi varróko apohára tuichaitéva, oikove aja hembiapokue oñemomorã oparupi Európa-pe ha imba'eguasuite Johann Sebastian Bach pupoty apópe. Ikatupyryite omopyendágui pe pupoty apopyrã hérava concierto (oñembopúvo mokõi térã mbohapy tembipu peteĩ orquesta-pe), kóva niko pe pupoty apopyrã herakuãvéva hekove aja. Ojapo amo 770 purahéi, umíva apytépe oĩ amove 400 concierto mimby, ravel ha heta tembipu ambuévape guarã, ha 46 ópera. Herakuã porãite ojapógui pe concierto ravel ha orquesta-pe guarã ojeheróva Irundy arajere.
Heta hembiapokue ojapo pe mitãkuña pupotyhára aty hérava Ospedale della Pietà-pe guarã, mitã tyre'ỹva rekoha. Vivaldi omba'apo upépe pa'i katóliko ramo 18 jas. Herakuã porã avei ohechaukávo hepyitépe hi'operakuéra Venésia, Mantua ha Viéna-pe. Oikuaa rire mburuvichavete Carlos VI Rróma ha Heymáña Mburuvi Marangatu peguápe, ova táva Viéna-pe ha opyta oha'ãrõvo mburuvichavete ñepytyvõ. Jepémo, mburuvichavete omano oguahẽ riremi Vivaldi upépe ha Vivaldi avei omano, mboriahu rekópe, peteĩ ary rire.
Ohasa rire amo 200 ary oiko aja hembiapokue herakuã'ỹme, ipupoty rembiapo oñemomorã jey saro'y XX ñepyrũme.


== Mandu'apy ==