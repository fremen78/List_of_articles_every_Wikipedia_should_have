Cuba  es un pais en la Mar Caribe. La pais es formida par la isola grande Cuba, la Isola de Jovenia, e multe isolas peti. 
La capital es Havana e la site plu grande es Santiago de Cuba. La lingua major es espaniol.
La area es sirca 110 860 cilometres cuadrida e la cuantia de abitores, en la anio 2007, ia es sirca 11 394 043 persones.
En 1492, Colombo ia ariva a la isola, cual deveni teritorio espaniol asta la gera espaniol-american de 1898. A pos la gera, lo ia deveni parte de SUA. Lo ia gania nondepende en 1902.
En 1959, Fidel Castro e Che Guevara ia suverti la tirano Fulgencio Batista en la "Revolui Cuban". Fidel Castro ia comensa relatas con la Uni Soviet e ia declara sua governa "sosialiste". SUA ia atenta suverti la governa sosialiste e invade la isola ma ia fali. La Partito Comuniste de Cuba ia es formida en 1965 e de cuando ia governa la isola. Oji, Cuba es la sola pais sosialiste estra Asia.


== Jeografia ==
Cuba es un arcipelago de isolas locada en la Mar Caribe norde en la conflue de la Mar Atlantica con la golfo de Mexico e la Mar Atlantica. Lo es locada entre la latitudes 19° e 24°N e lonjitudes 74° e 85°U. SUA es 150 cilometres tra la Streta Florida a norde e norde-ueste e Bahamas es 21 cilometres a norde. Mexico es 210 cilometres tra la Canal de Yucatan a ueste.


== Divides manejal ==
La pais es divideda en 15 provinses e un munisipa spesial (Isola de Jovenia). Estas ia es ante ses provinses istorial: Pinar del Río, Habana, Matanzas, Las Villas, Camagüey e Oriente. La divide corente es simil a acel de la provinses militar espaniol en la gera de nondepende cuban cuando la plu parte de la areas turbante ia es divideda. La provinses es divideda en munisipas.


== Linguas ==
La lingua ofisial es espaniol e la majoria de cubanes parla lo. La dialeto es la espaniol cuban, cual es un forma de espaniol caribe. Otra linguas parlada es creol aitian, galego e corsu.