De NATO (North Atlantic Treaty Organization, aa: Nordatlantikvatrog-Organisation, af franzesisch
Organisation du traité de l’Atlantique nord, kuaz OTAN) is a intanationale Organisation, de an Nordatlantikvatrog, a militarischs Bindnis vo eiropäische und noadamerikanische Stootn. Da Sitz vom Nordatlantikroud, Hauptorgan vo da NATO, is seit 1967 z Brissl.


== Mitglieda ==

De NATO hod zuazeit 32 Mitglieda. Zu de Grindungsmitglieda, de somit seit 1949 da NATO oghean, zejn Bejgien, Denemark, Frankreich, Island, Italien, Kanada, Luxnbuag, Holland, Norweng, Portugal, de USA und as Vaoante Kinireich.
1952 san de Tiakei und Griachaland zuwagroast, und seit 1955 is de BR Deitschland Mitglied. Spanien is 1982 zurakemma, seit 1990 is nacha ganz Deitschland dabei. Duach de NATO-Osteaweidarung han 1999 Tschechei, Poin, Ungarn und 2004 no Estland, Lettland, Litauen, Buigarien, Rumänien, de Slowakei und Slowenien Mitglieda vo da NATO woan.
Bsundaheitn bsteha wecha Fraunkreich, des seit 1966 nimma inde Militarstuktuan da NATO is. Da Grund fürn Austritt vo Fraunkreich is, dass da Charles de Gaulle de NATO ois Instrument vo de Ami-Intressn ned akzeptiat hod. Er woit Fraunkreich seî militarische Unobhängigkeit und Entscheidungsfreiheit bewoarn und si und seine franzesischen Truppn ned am Ami untaoadna.
Nach da Jugoslawien-Krisn hod de franzesische Regiarung ia Position innahoib vo da NATO gendat und nimmt seit Ende 1995 an de Sitzungn vom Ausschuss für Verteidigungsplanung (Defence Planning Committee) tei, ohne dabei in de integriatn Militarstruktuan vo da NATO einztredn.
Emfois aus dene Struktuan kuazfristig ausgeschiedn woar Griachaland in da Zeit vo 1974 bis 1981 und Spanien vo 1986 bis 1999. A Sonderfoi is Island, des koane oagna Streitkräft hod. Dene eana Regiarung hod si stoddessn zur medizinischn Huifleistung vapflicht. Island is nua ois Bobachta in da Nuklearn Planungsgruppn (Nuclear Planning Group) und entsendt an zivuin Vatreda zu de Dogunga vom Militarausschuss (Military Committee).
Seidm 1. Aprui 2009 sand Oibanien und Krowozien aa fix dabei, am 5. Juni 2017 is no Montenegro und am 27. Meaz 2020 Noadmazedonien dazuakemma.


== Inhoit vom Nordatlantikvatrog ==
Da Nordatlantikvatrog is a Defensivbindnis ohne automatsche militarische Beistandspflicht vo de Mitgliada. De eraschtn Artikl vom Vatrog vapflichtn de Mitglieder zua friedlichen Konfliktbeilegung und freindschoftlichen Ausgstoitung vo internationale Bziaunga. A de Woahrung vo da westlich-liberain Gsejschoftsoadnung mit politscha, ekonomscha, soziala und kuitureja Zsammaorbat und Onakennung vo demokratische Prinzipien ist Bstandtei. Fian Foi, dass´s an bwoffnetn Ogriff auf oans vo de Mitglieda gibt, verpflichdt da Vatrog de iwrign Mitgliedstootn zus so genonntn kollektivn Sejbstvateidigung. Zua Umsetzung vo de duachn Vatrog vorgemna Mechanismen und Vapflichtunga is de Grindung vo da Nordatlantikvatrog-Organisation, bsteahd aus Nordatlantikroud und de nochglogadn Stej, vorgseng.


== Afbau und Organe ==
De NATO is a meastuafige und komplexe Organisation, de sowoi militarische ois wia aa nedmilitarische Vawoitungsstruktuan afweist. Olle Entscheidunga innahoib vo da Organisation wean nachm Konsensprinzip troffa.
Oberstes Gremium vo da NATO is da Nordatlantikrat mit Sitz in Brissl, de oanzige Institution vo da NATO, de wo explizit im Nordatlantik-Vatrog gnennt wead. Ea befosst si mit oin Bereichn vo da Bindnispolitik – mit Ausnahm vo da Vateidigungsplanung und da Nuklearpolitik. Hächstes militarisches Entscheidungs- und Beroudungsorgan, dem Nordatlantikroud untastejt, is da NATO-Militarausschuss.


=== Organe ===
Den operativen Oberbefej hod da Supreme Allied Commander Europe, dea wo imma a US-amerikanischa Generai oder Admirai is. Seit 2006 is des da Generai Bantz J. Craddock. Danebn gibts a parallele Kommandoebene fiad Transformation vo da NATO, den Supreme Allied Commander Transformation, des is zua Zeit da Generai Lance L. Smith. De Leitung iwa de NATO hod da NATO-Generaisekretea.

Kuasiv hand de Leid, wo as Amt grod Kommissarisch woagnumma hamd.


== Aufgam ==
De im Nordatlantikvatrog formuliadn Zui ham si im Valaf vo seim Bsteha ned gändat, denn da Vatrog an si is in seim Woatlaut seit 1949 unvaändat. Olladings han de Aufgobm vo da NATO an de vaändatn sicherheitspolitischn Gegebnheidn opasst und wean aktuej andas intapretiad.
Wearend am Koidn Kriag is de Hauptaufgob vo da NATO gwen, de Freiheit und Sichaheit vo de Mitglieda duach Obschreckung, Aufristung und ständige Obweabereitschoft zu garantian.
De Wiedavaoanigung vo Deitschland, da Zafoi vom Warschaua Pakt und vo da UdSSR sowia de Demokratisiarung vo de ehemolign Ostblock-Lenda worn Ausläsa vo oana grundlegadn Änderung vom sicherheitspolitischen Umfejd in Eiropa. De Aufgobn vo da NATO san an de neie Log anpasst worn, und gmäß am Nordatlantikvatrog san Abschreckung und Vateidigung zwor Hauptaufgobn bliem, han owa in an Hintergrund grodn. Es is mehra af Dialog und Zammorwat mit de "oidn Gegna" gsetzt worn und verschiedne Partnaschoftsprogramme hom schliaßli de NATO-Ostaweidaarung brocht.
Afm Washingtona Gipfe am 24. Aprui 1999 is as deaeitige strategsche Konzept festglegt worn. Es bschreibt Zui und Afgob, analysiat de sicherheitspolitische Logn und loadt davo strategische Perspektivn und Afgobn ob. Duach as Bsteha und de Steakung vo da transatlantischen Bindung sui a meglichst enge transatlantische Bindung de Sicherheit vo Eiropa und Noadamerika vaknipfa. Mit da Afrechtdahoidung und Weidaentwicklung vo effektive militarische Fähigkeitn wead de Verteidigungsbereitschoft vo de Mitgliada sichagstejt.
Wichtigste Endarung owa is de Feststejung, dass zua Konfliktvahiatung und Krisnbewejdigung aa militarische Operationa außahoib vom NATO-Gebiet zua prophylaktischen Gfohrneobwea megli san suitn (so gnennte „Out-of-Area-Einsätz“). Weidas behoit si de NATO as Recht voa, aa ohne Mandat vo da UNO in Krisengebiet z intavenian (so gnennte „Out-of-United-Nations-Einsätz“, siegst an Kosovo 1998). NATO-Eingriff in internationaie Konflikt, bei dena koa Mitgliedstoot unmittlbor ois Konfliktpartei beteiligt is, geha iwa an urspringlichen Vateidigungsaftrog ausse und wean dahea oft aa „Out-of-Defence-Einsätz“ gnennt.


== Gschicht und Entwicklung ==


=== Voagschicht ===
Nachm End vom Zwoatn Wejdkriag san schnej de Gegnsätz zwischn de ehemolign Alliiatn offenkundi worn. Midm Brissla Vatrog vom 17. Mea 1948 hom si de westeiropäische Lenda Frankreich, Großbritannien, Holland, Bejgien und Luxnbuag zu am Bindnis zwecks wirtschaftlicha, soziala und kulturella Zammorwat sowis zus kollektivn Sejbstvateidigung zammagschlossn. Wearend des Bindnis no voa oim im Foi vo da Wiedaaufnahm vo oana deitschen Aggressionspolitik greifa suit, so is mit da Berlinblockade und da kommunistischn Machtagreifung in da CSSR de Sicht af de sowjetische Expansion gelenkt worn.
In da weidan Entwicklung is stot zua oana oaseitign Garantie vo da USA fia de eiropäischn Vabindetn ausm Zwoatn Wöidkriag zu am wexlseitigm Obkumma kemma, dem Nordatlantikvatrog, dea wo am 4. Aprui 1949 durch de Grindungsmitglieda untazoachnet worn is und am 24. August vom sejm Joar in Kroft tredn is.


=== Entwicklung vo 1949 bis 1989 ===
 

In de eraschtn Joar is de Gmoaschoft untam Eindruck vo da Berlin-Blockadn, vo da Zindung vo da easchtn sowjetischen Atombombn am 23. September 1949 und am Korea-Kriag gstondn; ois Grundsotz hod in da Zeit de Obwea vo am Ogriff duach de Roude Armee meglichst weit im Osten goitn.
Am 7. Feba 1951 hod de US-Regiarung en Pleven-Plan zua Afstejung vo oana eiropäischen Armee akzeptiad. Auf dea vom 10. bis 14. Septemba 1951 dogadn Außnministakonferenz vo da USA, Frankreich und Großbritannien in Washington is de Aufstejung vo westdeitsche Streitkräft plant worn, de in a eiropäische Armee eingliedad wern soiten. Am 26. Mai 1952 is de Untazoachnung vom Vatrog iwa de Eiropäische Vateidigungsgmoanschoft (EVG) dafoigt, dea wo am 30. August 1954 gscheidad is, wei de franzesische Nationaivasammlung em EVG-Vatrog ned zuagstimmt hod.
Duach de Untazoachnung vo de Parisa Vaträg am 23. Oktoba 1954 is de Bundesrepublik Deitschland zum Beitritt eiglodn und am 6. Mai 1955 Mitglied vo da NATO worn. Am 19. Mai 1955 is weng iam NATO-Beitritt da Warschauer Pakt grindt worn.
Am 13. Meaz 1957 hod as US-Hauptquartia in da Bundesrepublik bekannt gem, de US-Streitkräft mit Nuklearbewoffnung auszristen. Am 19. Septemba 1958 san de easchdn US-Middlstrecknrakätn vom Typ Thor in Großbritannien afgstellt worn. Am 10. Novemba 1958 hod da sowjetisch Stootschef Nikita Chruschtschow as Berlin-Ultimatum mit da Foadarung vo da Umwandlung vo West-Berlin in a entmilitarisiade Zone afgstöid.


=== Entwicklung vo 1990 bis 1999 ===
Mit de friedlicha „Voiksrevolutiona“ afm Gebiet vom Warschauer Pakt is de Hauptbedrohung fiad NATO-Stooten entfoin. In da drauf foigade Iwagangszeit san neie Ideen und Struktuan entstondn, wia zum Beispü de Partnerschaft fian Frieden. Mit dem in Brissl 1994 vaoabortn Programm hod de NATO intressiate middl- und osteiropäische Stoootn a Zamaaorbat in militarischn und sicherheitspolitischn Frong und im Hiblick af a Beitrittsperspektivn eaeffnet. Draus foigt beim Gipfetreffa 1997 in Madrid de Einlodung zum NATO-Beitritt vo Poin, Ungarn und da Tschechei.
Emfois 1997 is in Paris de Grundakte mit Russland vaoabort worn, de wo a End vo da Gegnaschoft vo NATO und Russland vorsiacht. Intern wead bschlossn, de NATO vo ana militarischn zua ana mehra politischn Organisation umzwandeln.
Zua de „neien Idean“ zejt aa de Bereitschoft vo da NATO vo 1992 zua de „Out of area“-Eisätz. Na da Ermächtigung duachn UN-Sicherheitsrout han etz aa Eisätz außahoib vom NATO-Territorium megli, zum Beispui in Jugoslawien oda Afghanistan.
Damit is da Umbau vo da NATO mitm Zui vo ana schnejn Eingriffsfähigkeit in de Krisengebiet, gräßana Flexibilität und da Obkeah vom bipolarn Bedrohungsdenken in Verbindung mit ana Korrektur in de Fiahrungsebanen und de institutionejn Aufbautn notwendi. Ois Antwoat guit de Grindung vo ana Reaktionstruppn, da NATO Response Force (NRF) mit Land-, Luft- und Seestreitkräftn fia schneje Eisätz
De Foign vo dem Bschluss hand de aktivn Kriagseinsätz vo da NATO mit de Luftogriff gecha Jugoslawien im Kosovo-Kriag. Da Vorgang wead kritisiat, wei weda is a Mitgliedstoot vo da NATO ogriffen worn no hods a Eamächtigung vom UN-Sicherheitsrout gem.


=== Entwicklung seit 1999 ===


==== Terroranschläg in de USA am 11. Septemba 2001 ====
Unmittelba na de [[Terroranschläg am 11. September 2001]] in de USA setzt de NATO easchtmois in iara Gschicht an Artikl 5 vom NATO-Vatrog, aa de Washingtona Vaträg gnennt, voalejfi in Kroft, am 1. Oktoba 2001 voiständi. Da Artikl 5 siagt in Obsproch mit de Regiarunga vo de NATO-Mitgliedsstootn de Wiedaheastejung und Wohrung vo da Sichaheit vom nordatlantischn Gebiet voa, und a bewoffnata Ogriff af an Bindnispartna, in dem Foi de USA, wead ois Ogriff gecha jedn vo de Bindnispartna gsegn.
Am 4. Oktoba 2001 ham de NATO-Stootn a Reih vo Moßnahma vaeinboad, um de USA in iam Kampf gegan internationain Terrorismus zu untastitzn. Dazua ham ghead: da Austausch vo nochrichtndianstliche Informationa, uneigschränkte Iwaflugrecht und Zuagang zu Häfn und Flugplätz im Beitrittsgebiet duach de US-Streitkräft und de Entsendung vo am ständign Flottnvaband vo da NATO im estlichn Middlmeea (Operation Active Endeavour). Obwoi de Mitglieda im Ogriff afs World Trade Center no an bwoffnetn Ogriff segn, dea wo an Bindnisfoi noch Artikel 5 ausgläst hod, iss hinsichtli vo de Konsequenzn bei de Regiarunga vo de NATO-Mitgliedsstootn zua teiweis totai untaschiedlichn Einschätzunga kema.
Da gstiegnan Gfoar duachn intanationain Terrorismus seitm 11. Septemba 2001 hot de NATO bishea no weng dagegnzumsetzn. Traditionej vasteht si de Organisation ois a Bindnis vo Stootn gega de Ogriff vo andane Stootn. Damit weads schwaa, de Terrorogriff – vo wenige extremistische Persona, de ohne offizielle Kriagseaklearung vo am ogreifndn Land aktiv wean – einzoadna.


==== De Irak Krisn ====

De USA ham an Irak zweng schwaawiagade Vastäß gecha UN-Auflogn bschuidigt. Da Außnminista Colin Powell hot vasuacht, voam UN-Sichaheitsrout mit Satellitnafnohma, Tonbandafnohma und andre Dokument a Wiedaafnahma vo vabotne Woffnprogramme z beweisn. De Ausfiarunga vom Powell ham oba ned greicht, um an Sicherheitsrout vo da Notwendigkeit vo am Kriagseinsotz z ibazeing.
De USA und Großbritannien ham vasuacht, bei de Vereintn Nationn de Eamächtigung fia an Ogriff afn Irak einzfoadan. Des is vo Deitschland und vo im UN-Sichaheitsrout vatretna NATO-Mitgliedstootn Russland und Frankreich obglahnt worn. (Eaklearung: 1.) Draufhin is a Koalition vo de Willign gschmiedt worn, um trotzdessn a Untastitzung af broada Basis als Kriagslegitimierung aufbaua z kina.
Im Rahma vo da Voabereitung vo de Plän vo de USA zua Invasion vom Irak iss darafhin innahoib vo da NATO zu ana schwaan Krisn kemma: Bei da Frog, ob da Tiakei präventiv Obweasysteme (deitsche Patriot-Luftobwearaketn) bereit gstejt wern suitn, damit sa si, im Foi vo am Ogriff afn Irak, gega megliche Gegnogriff verteiding ko, hom Frankreich und Bejgien a Veto eiglegt. Deitschland hod se dem Veto spada ogschlossn (des olladings eascht nach Fristablauf; rein formal gseng is as deitsche Veto dahea ungitig, politisch wors deshalb aba ned weniga brisant). Des hot zu ana Vasteakung vo de vorhea scho vorhandnen transatlantischn Vastimmunga zwischn de Lända und Russland af da oan Seitn und de USA und Großbritannien af da andan Seitn gfiahd. Unklor is, ob si da Riss durchs Bindnis af sei langfristige Perspektivn nach 2008 (oiso noch Ablauf vo da zwoatn Amtszeit vom George W. Bush) ois aus Sicht vo de USA relevantes Militarbindnis no auswiakt.
Im Rahma vo da Ostaweidarung is de Einladung vo de Lända Estland, Lettland, Litauen, da Slowakei, Slowenien, Bulgarien und Rumänien erfoigt. Am 2. April 2004 san de Stootn da NATO beitretn.
Am 1. Aprui sand de Lända Albanien und Kroazien zua da NATO zuregstoßn.


==== NATO-Raketnobweahprogramm ====
Im Juli 2006 hod da NATO-Generaisekretea Jaap de Hoop Scheffer Planunga zum eiropaweidn Raketnobweahprogramm bekannt gem. Bsundas Großbritannien, Poin und de Tschechei orbatn in dem Breich scho aktiv mit de USA zamm. Am 18. Septemba 2006 hod de NATO an easchtn Vatrog an d US-amerikanische Science Applications International Corporation (SAIC) zur Entwicklung vo am regionain Raketnobweaprogramm vagem: Active Layered Theater Ballistic Missile Defense (ALTBMD). An dem Ristungskonsortium um SAIC beteilign si nem da US-amerikanischen Raytheon aa eiropäische Ristungsunternehmn: Thales Group (Frankreich), IABG und Diehl BGT Defence (Deitschland) QinetiQ (Großbritannien), TNO (Holland), DATAMAT (Italien) und EADS Asterism.
As Raketnobweasystem in Poin und in da Tschechei sui bis 2012 rund 1,6 Milliardn US-Dollar kostn und nach US-Ogobn megliche Raketnogriff vo Stootn wia am Iran und Nordkorea schitzn. Da russische President Putin siacht en Afbau vo de Raketnobweasystem vo de USA ois Aufristung gega Russland.


==== Nukleardoktrin ====
Afm NATO-Gipfetreffn im April 1999 z Washington ham de Stoots- und Regiarungschefs vo da NATO as neie strategische Konzept vo dem Bindnis ogsengt. Darin hoaßts zua Nukleardoktrin, dass as Bindnis a passade Zammsetzung vo nukleare und konventioneje Streitkräft beibehoidn werd. De sand in Eiropa stationiat. In dem Dokument wead ned dawähnt, dass de NATO weitahin draf bsteht, de Option afn Erschteinsotz vo Atomwoffn beizbehoidn. Weahrndm Koidn Kriag hot de NATO argumentiat, dass Atomwoaffn zur Gegaweah gega an ibawejdigndn konventionejn Ogriff eafordalich sei kunntn. Außadem is de NATO offnsichtli unta Druck, a neie Option zu iwanehma, de wo af nationaia Ebene scho vo de USA, am Veroanigten Kenigreich und Frankreich vaankat worn is, nämli atomar zu antwoatn, wenn "Schuaknstootn", de wo koane Atomwoffn hom, eanane "vitain Intressn" irgendwo in da Wejd duachn Einsotz vo chemische oda biologische Ogriff valetzn.


=== As strategische Konzept ===
Afrechtahoidung und Steakung vo da transatlantischn Bindung
Untastitzung vo da Eiropäischen Sichaheits- und Vateidigungspolitik
Konfliktvahiatung und Krisnbewejdigung
Partnaschoft, Zammaorbat und Dialog
Eaweitarung
Ristungskontroi Obristung und Nichtvabroadung


== Deitschland in da NATO ==
Seitm Beitritt vo da Bundesrepublik Deitschland zua NATO im Joar 1955 ham si Afgam und Beteiligung stoark gwandlt. In de Joar bis zua Wiedavaoanigung wor de Bundesweah ois Bindnisarmee konzipiat. Fian Einsotzfoi hods koane nationain Fiahrungsstrukturn gem; de deitschn Vabänd san im Bindnisfoi em NATO-Befejshowa untastondn. A bor Vabänd, voa oim ausm Bereich vo da Luftwoffn und vo da Bundesmarine, worn da NATO scho im Frieden direkt untatejt und san jedazeit vo ia operativ gfiaht worn.
In da Zeit bis 1990 is d Aufgab vo da Bundesweah ausschliaßli in da Vateidigung vom oagna Stootsgebiet statuiat worn. Des hot se gendat, wia Deitschland im Zug vo da Wiedavaoanigung sei volle Souveränität dalangt ghobt hod. Seit Ofang vo de 90a Joar dafoigt de Teinahm vo deitschn Soidodn an sognenndn friedenssichadn und friedensdahoidadn Missionn, de wo in Zammaorbat mit de andan Vabindetn duachgfiaht worn han. A Bundeswehreinsätz außahoib vom Bindnisgebiet (Out-of-Area-Einsätz) wean etz duachgfiaht:

1992–1996 Operation Sharp Guard: Embargo gega as ehemolige Jugoslawien in da Adria duach Marinevabänd.
seit 1995 SFOR (Stabilisation Force in Bosnien und Herzegowina); 1.700 deitsche Soidodn.
1999 Teinahm an Luftogriffa im Kriag gega Jugoslawien (Kosovo-Kriag, Belgrad), mit Tornado-Jogdbomba.
1999 KFOR (Kosovo Force); bis 4.700 deitsche Soidodn im friedenssichadn Einsotz im Kosovo.
2001 Essential Harves – in Mazedonien fiahn 600 deitsche Soidodn de Entwoffnung vo oibanischn Extremistn duach.
seit 2001 ISAF – deitsche Soidodn in Afghanistan; zeitweis is duach Deitschland de Fiahrung vom NATO-Kontingent iwanumma worn.
seit 2003 Active Endeavour – deitsche Fregattn und Schnejboot beteiling si an da Afklearung vo terroristische Bedrohunga und am Schutz vom Seeverkea im Middlmeea.
Innapolitisch umstrittn wor, ob de Zuastimmung vo da Bundesregiarung zum strategischn Konzept vo 1999 de Zuastimmung vom Bundesdog braucht häd. Des waar dann da Foi gwen, wenns sa se beim Konzept 1999 um a Endarung vom Nordatlantikpaktvatrog ghandelt häd. Des hod as Bundesvafossungsgricht (Urtei vom 22. Novemba 2001) in am von da LINKN-Fraktion ogstrengtn Organstreitvafoarn im Wesentlichn mit da Begrindung vanaad, dass da Vatrogswoatlaut unantast bleibt, insbsondare da Verteidigungsauftrog weidahin bsteh dad und si de Out-of-Area-Einsätz im Rahma vo da im NATO-Vatrog bschriebnan Afgob vo da Friedenssicherung unta Beochtung vom Vejkarecht hoidn soin.
Seit 1955 han unta andam foigende Deitsche in zentrain Fihrungspositiona vo da NATO beruafa worn:

Da Manfred Wörner: 1988–1993 NATO-Generaisekretea
Da Generai Adolf Heusinger: 1961–1964 Vorsitzenda vom NATO-Militarausschuss
Da Generai Johannes Steinhoff: 1971–1974 Vorsitzenda vom NATO-Militarausschuss
Da Generai Wolfgang Altenburg: 1985–1989 Vorsitzenda vom NATO-Militarausschuss
Da Generai Klaus Naumann: 1996–1999 Vorsitzenda vom NATO-Militarausschuss
Da Generai Harald Kujat: 2002–2005 Vorsitzenda vom NATO-Militarausschuss
Mit 122 Milliona Euro trogt Deitschland iwa 18 Prozent vom NATO-Militarhaushoit bei und is damit noch de USA und no voa Frankreich und Großbritannien da zwoatgräßte Beitrogszoila. Amtssprochn sand derzeit trotzdem nur Englisch und Franzesisch.
De NATO wead in iara Orbat offiziej vo nationain Atlantischn Gsejschoftn untastltzt, de wo voa oim in da Effentlichkeitsorbat fia sie aktiv sand. In Deitschland is des de Deutsche Atlantische Gesellschaft.


== Beleg ==


== Literatua ==
Ulrich B. Keilmann: Die NATO-Infrastruktur unter besonderer Berücksichtigung der Schiedsinstanz (Board of Arbitration). Johannes Gutenberg-Universität Mainz: Dissertation 1997.
Sascha Thamm: Institutionelle Reaktionen da NATO af d Krisn vo dem Bündniss. Von da Gründung bis zum NATO-Doppelbeschluss. Osnabrück: Der Andere Verlag 2002. ISBN.
Johannes Varwick, Wichard Woyke (Hrsg.): D Zukunft da NATO. Transatlantische Sicherheit im Wandel. 2. Aufl., Opladen: Leske + Budrich 2000. ISBN 3-8100-2905-X.
Johannes Varwick (Hrsg.): D Bziehungn zwischen NATO und EU. Partnerschaft, Konkurrenz, Rivalität?. Leverkusen: Barbara Budrich 2005. ISBN.
Heiko Reiter: »D neie Sicherheitsarchitektur da NATO«. Vom Verteidigungsbündnis zur Interessengemeinschaft, in: KJ 2007, S. 124 bis 143.


== Im Netz ==
NATO-Homepage (englisch)
Da Beitrag vo Deitschland in da NATO – Datn, Faktn, Zahln (PDF-Dokument)
NATO Parliamentary Assembly (englisch)
Grundlengnde Dokumente vo da NATO in Hochdeitsch
NATO-Handbuch
As Auswärtige Amt vo Deitschland mit Grundsatzinformationn
Atomwaffen A-Z