Il spagnûl (español) o castilian (castellano) al è une lenghe romanze ocidentâl. E je la lenghe romanze plui fevelade tal mont, doprade come lenghe ufiziâl in Spagne, in diviersis stâts de Americhe Centrâl e in ducj i paîs de Americhe Meridionâl, infûr dal Brasîl, Guyane e Suriname (par une liste complete dai paîs, cjale la tabele in bande). Al è une des lenghis uficiâls de Union Europeane e des Nazions Unidis. La lenghe e je ancje une vore fevelade, cence jessi ufiziâl, tai Stâts Unîts di Americhe e te zone dal Sahara Ocidentâl.


== Nomencladure ==
Il spagnûl al è par solit cognossût cun chest non, ancje se secont uns studiôs la lenghe e varès di jessi clamade castilian, soredut par rapuart cun lis altris lenghis uficiâls dopradis te stesse Spagne: il catalan (català), il basc (euskera) e il galizian (galego). Te Spagne, difat, la lenghe uficiâl e je il castilian, cun lis altris trê lenghis ricognossudis come co-uficiâls.


== Storie ==
Il latin volgâr al à dât origjin al dialet de zone centrâl de penisule iberiche, che daspò si slargjà fintremai a rivâ aes zonis meridionâls e a afermâsi, cun lis sôs variazions fonologjichis, come lenghe uficiâl dal Imperi spagnûl.
Tal principi dal XVI secul il spagnûl al fo introdusût in Americhe, in Micronesie e intes Filipinis: al dì di vuê al è doprât dome tal continent american.
Cu la espansion coloniâl in Afriche, la lenghe e fo espuartade ancje in Guinee Ecuatoriâl e tal Sahara Ocidentâl.


== Alfabet ==
L'alfabet de lenghe spagnole al à 28 letaris, comprendûts i doi digrams ch e ll, che a son considerâts come un sôl segn, e la letare ñ, che e à il stes sun dal furlan gn.

A B C CH D E F G H I J K L LL M N Ñ O P Q R S T U V X Y Z

La letare 'W' e je doprade dome tes peraulis di origjin straniere.


== Scriture ==


=== Acent ===
Tal spagnûl al esist dome l'acent sierât (´), che al po sormontâ lis vocâls, con lis regulis elencadis daurman:

Par indicâ l'acent tes peraulis planis che a terminin cun vocâl (llamó, miré)
Par indicâ l'acent tes peraulis planis che a terminin cun -n o -s (jamón, serás)
Par indicâ l'acent tes peraulis sbrissulis , bisbrissulis o trisbrissulis (teléfono, satélite, llévatelo)
Par distingui lis peraulis tai câs di dopli significât, par esempli el (il) cun él (lu), tu (tô) cun tú (tu)
Tai pronons interogatîfs, in frasis diretis o indiretis (qué, cuál, cuándo)
In pocjis peraulis, la letare \u\ e po jessi cuvierte da une dieresi (¨), par indicâ che la particele güe o güi e à di jessi pronunciade "gue" o "gui", come par esempli in pedigüeño.


=== Frasis interogativis ===
Lis frasis interogativis e di esclamazion a son introdusudis rispetivementri dal pont interogatîf invertît (¿) e dal pont esclamatîf invertît (¡).


== Variants ==
Il spagnûl fevelât in Spagne, o chel imparât tai cors di lenghe in Europe, al è spes une vore diferent dai tancj idiomis di origjin castiliane doprâts te Americhe Latine.
In gjenerâl, lis lenghis spagnolis feveladis te Americhe latine a àn chestis carateristichis:

No esist la seconde persone plurâl: il vosotros al è sostituît dal ustedes, e i verps si ponin ae tierce persone plurâl
Il pretérito perfecto compuesto (passât prossim) al è spes sostituît dal pretérito perfecto simple (passât sempliç) ancje par lis azions sucedudis intun passât resint o no ancjemò conclududis.
A nivel fonetic al assum variis carateristichis che si cjatin ancje tal Sud de Spagne (Andalusie):
No esist il sun interdentâl (c seguide di e, i o z), e si dopre simpri il sun s sort (seseo).
Ae stesse maniere, in uns zonis si cjate il fenomen dal yeismo, che al consist tune variazion dal sun indicât dal ll palatâl, che al devente compagn a chel dal y.
A son mantignudis peraulis no plui dopradis in Spagne e a son acetâts plui neologjisims rispiet ae lenghe iberiche, plui conservative.