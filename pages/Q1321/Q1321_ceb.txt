Ang Kinatsila kun Inespanyol (Kinatsila: castellano kun español) usa ka Pinulongang Romance nga original nga gilitok sa amihanang dapit sa España. Kini oficial nga pinulongan sa España, sa tanang nasod sa Latin America (wala'y labot ang Brasil) ug sa Guinea Ecuatorial sa Aprika. Sumatotal, vainte ka nasod ug mga teritorio ang galitok sa Kinatsila isip primerong lenguaje.
Ang Kinatsila nagsugod nga dialecto sa Linatin didto sa mga provincia sa Cantabria, Burgos ug La Rioja sa Amihanang España. Gikan didto, ang paggamit niini miabot sa Gingharian sa Castilla, kung diin kini milambo ngadto sa lenguajeng principal sa gobierno ug negocio sa España. Gidala kini sa América, sa África ug sa Asia-Pacífico sa miaging lima ka siglo gumikan sa mga explorador ug colonialistang Español.
Kining lenguaje gisulti sa mga 364 ka millón nga tawo sa tibuok kalibotan (banabana sa tuig 2000), mao nga Kinatsila ang labing popular nga pinulongang Romance ug ang ikaduha hangtod ikalima nga labing gilitok nga lenguaje base sa lumad nga manunulti.


== Filipinas ==

Ang Kinatsila oficial nga pinulongan sa Filipinas gikan 1565 hangtod sa tuig 1973 (gibalik dayon sa original nga status sumala sa sugo ni Ferdinand Marcos) ug niadtong 1987 gitangtang siya sa curiculo sa mga escuelahan. Ang Chavacano, criollo nga binase sa Kinatsila, gisulti ug gigamit sa Dakbayan sa Zamboanga ug uban pang tupad nga lugar sa Mindanao.
Ang pulong Kinatsila sa Sinugboanon naggikan sa Katsila o cachilà nga nagpasabot pinulongan sa mga Katsila. Kini naggikan sa terminong español nga Castilla, ang original nga gingharian sa España ug ang tawag sa ilang kaugalingong pinulongan nga castellano. Sa Tinagalog, Kastila ang tawag.
Daghang mga pulong o termino sa Binisayang Sinugboanon ug uban pang pinulongang Filipinhon naggikan sa Kinatsila.


== Tan-awa usab ==

Akademyang Pilipino sa Kinatsila
Filipinas, ahora mismo
Talaan sa mga pulong nga gikan sa Kinatsila
Mga pinulongan sa Pilipinas


== Mga sumpay sa gawas ==