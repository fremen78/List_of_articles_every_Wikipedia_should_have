Spanisch is a romanische Sproch, de in Spanien entschaundn is, zu de iberoromanischn Sprochn ghead, in 23 Lenda ofizieje Aumtssproch is, oane fu de sechs Sprochn fu da UNO is und umarah fu 570 Milliona Leit auf da Wöd ois Muadasproch und nu ziaka fu 88 Milliona ois Zwoat- oda Fremdsproch (gschätzt) beheascht wiad. Spanisch wiad haptsechlich in Spanien und Lateinamerika gret, owa a fü in de USA und a weng auf de Philippinen und in Equatorialguinea in Afrika.
Spanisch is noch Mandarin-Kinäsisch de Sproch auf da Wöd mid de zwoatmaistn muadasprochlichn Schbrecha, nu mea wia Englisch (wai fia de maistn Inda, wo Englisch a ofiziele Amtssproch is, des ned eana Muadasproch is). Waun ma ole muadasprochlichn Sprecha und Leit, de a Sproch ois Zwoat- oda Fremdsproch kinan, zamzöd, dann is Spanisch de drittgresde Sproch auf da Wöd, noch Mandarin-Kinäsisch und Englisch. Spanisch wiad a gean ois Fremdsproch gleant.
Des Woat Spanisch spricht ma auf Boarisch mid SCH und woachn B aus, egal wia ma's schreibt. Boarisch hoast auf Spanisch "el idioma bávaro" oda oafoch "bávaro". Minga hoast auf Spanisch fei ned "Monaco di Baviera" wia auf italienisch sondan "Múnich" (Munitsch). Wean hoast "Viena" und Soizburg "Salzburgo". Sunst gibt's koane Exdra-Nama fia Oatschoftn bai uns. Sidtiroula Oate wean auf spanisch mid de italienischn Nama ausgsprocha.


== Spanisch oda Kastilisch ==
Des Woat Spanisch kimt fum lateinischn Nam fia de Provinz Hispania, de im Zwoatn Punischn Kriag 206 v. Kr. fu de Rema eaowat woan is und seitdem schdoak romanisiad woan is. As Latein mid seina hispanischn Feabung is de Grundlog woan fia de heitige Sproch. Oladings is des, was mia auf Boarisch ois Spanisch bezaichnan, ned de oanzige romanische Sproch, de aus'n Latein auf da iberischn Hoibinsl entschdandn is, sondan es gibt a nu Portugiesisch, Katalanisch, Galizisch und a boa andare, de ma entweda ois Dialekt oda ois kloane Sprochn bezaichnan ko.
Spanisch is eigentlich de Sproch fu da noadspanischn Region Kastilien, de am Rond zu de beagign Gebite fu Kantabrien, Rioja (Aussproch: Riocha), Ávala und Burgos entschdandn is. In Spanien söwa sogt ma desweng oft Kastilisch schdod Spanisch, damid ma woas, wos genau gmoand is.
Im Zug fu da "Reconquista", baim Zrukeaowan fu dem Land, wos länge Zeid im Bsiz fu de islamischn Mauren woa, hod si dea kastilische Dialekt oiwai waida in Sidn ausbroat, und de Heascha fu Kastilien san a de mechtigstn auf da iberischn Hoibinsl worn. So is des Kastilische de gresde Sproch in Spanien worn und quasi zu am Sinonim fia Spanisch iwahaupt. Duach de Eaowarung fu Amerika noch'n Christoph Kolumbus hod si des Kastilische a noch Amerika ausbroat und is so oane fu de gresdn Sprochn auf da Wöd worn. Obwoi koana fu de ondan spanischn Dialekte si noch Amerika ausbroat hod (wan ma Portugiesisch do ned dazuazöd), song a fui Leit in Lateinamarika zu eanara Sproch "castellano", oiso Kastilisch.
Es is oiso in Amerika relatif egal, ob ma "español" - oiso Spanisch, oda "castellano" - oiso Kastilisch, sogt. In Spanien söwa soitad ma owa scho an Untaschiad mocha, wai sunst de Sprecha fu de ondan spanischn Sprochn grandig wean kintadn.


== Sprochn und Dialekte in Spanien ==


== Spanisch in Lateinamerika ==


== Spanisch-Sprecha in da Wöd ==


== Beleg ==