Le Africa del Sud es un republica situate al puncto meridional de Africa. Illo adjace a Namibia, Botswana, e Zimbabwe al nord, e a Mozambique e Eswatini al nord-est. Lesotho es un enclave. Illo posseda 2 798 km de costas al bordo del Oceanos Indian e Atlantic.


== Linguas ==
Le Africa del Sud es ben cognite pro su diversitate cultural e linguistic. Dece-un linguas official son recognite in le constitution, de que duo son de origine europee (a saper le anglese e afrikaans, ramificationes germanic del familia indo-europee) e le nove alteres son de origine african (del branca bantu del familia nigero-congolese). Le anglese joca un rolo preponderante in le vita public e commercial del pais, ben que sia solmente le sexte lingua parlate a domo (post le linguas zulu, xhosa, afrikaans, pedi e tswana) secundo le censo de 2001.


== Population ==
Le grande majoritate del population (79,5%) es african «nigre», divise inter plure gruppos ethnic, de qui le zulus e xhosas son le plus populose. Le Africa del Sud contine le communitates le plus grande de personas europee («blanc», 9,2% del population sudafrican), mesticie («colorate», 8,8%) e asiatic (primarimente indian, 2,6%) in Africa.
Circa le quarte parte del population es 
desempleate e survive con minus de 1,25 $ american pro jorno. Nonobstante, su economia es un del plus grande del Africa. Le ricchessas del pais son distribute multo inequalmente. Le polos urban de Cape Town, Port Elizabeth, Durban e Johannesburg/Pretoria es assatis avantiate economicamente, ma altere regiones stagna in pauperitate relative. Le Africa del Sud es le octave pais exportator del vino le plus importante del mundo. Le sector turistic cresce e es ja importante, gratias al grande beltate natural del pais, su infrastructuras relativemente disveloppate e su interesse cultural.


== Politica ==
Le Africa del Sud es un republica democratic e constitutional de que le capite del stato (le Parlamento) depende del majoritate del parlamento. Illo es un membro fundator del Union African e possede le economia le plus magne de tote le membros. Es anque un membro fundator del ONU e del NEPAD e un membro del Commonwealth de Nationes, le Systemo del Tractato Antarctic, le Gruppo de 77, le Zono de Pace e Cooperation del Atlantico Sud, le Union Doaner de Africa Austral, le Organisation Mundial del Commercio, le Fundo Monetari International e le G20. Le Africa del Sud es le pais le plus populose del mundo habente legalisate le maritage homosexual trans su territorio integre.


== Sport ==
Le sports le plus popular del Africa del Sud son football, rugby a 15 e cricket. Le Cuppas del Mundo de tote iste sports ha habite loco in le Africa del Sud: cello de rugby in 1995, cello de cricket in 2003, e cello de football in 2010. Le equipa national de rugby a 15 del Africa del Sud ganiava le Cuppa del Mundo in 2007, e disputa cata anno le tornamento del Tri Nations con Australia e Nove Zelanda.


== Referentias ==