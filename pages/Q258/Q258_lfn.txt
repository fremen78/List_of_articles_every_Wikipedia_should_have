Sudafrica (engles: South Africa), ofisial la Republica de Sudafrica (engles: Republic of South Africa) (RSA), es la pais la plu sude de Africa. Lo ave un linia de costa de 2798 cilometres entre la Mar Atlantica Sude e la Mar Indian. Lo ave fronteras con Namibia, Botsuana e Zimbabue a norde, e con Mosambic e Suaziland a este e norde-este, e lo ensirca la rena de Lesoto. Lo es la pais 25 de la plu grandes de mundo par area, e con sirca 56 milion abitores, lo es la nasion 24 de la plu poplidas. Sirca 80% de la popla es de orijina susaharan, divideda entre un varia de etnicos parlante linguas bantu diversa, de cual nove es ofisial. La popla restante es formida par la comunias la plu grande en Africa de desendentes de europeanes (blanca), asianes (barati) e multirazal (colorida).
La area es sirca 1 219 912 cilometres cuadrida. La cuantia de abitores, en la anio 2007, ia es sirca 43 997 828 persones. La capital es Pretoria. Cape Town es la capital leginte; Bloemfontein es la capital judinte. La linguas major es zulu 23.8%, cosa 17.6%, africans 13.3%, sepedi 9.4%, engles 8.2%, setsuana 8.2%, sesoto 7.9%, xitsonga 4.4%, otras 7.2% (2001).


== Istoria ==


=== Estende bantu ===

Colonias de persones de lingua bantu, ci ia es cultivores e pastores, ia es ja presente en la sude de la rio Limpopo (oji la frontera norde entre Botsuana e Zimbabue) en la sentenio 4 o 5 ec. Los ia migra, concistante e asorbente la parlores coisan, la poplas coicoi e san. La bantu ia move lenta a sude. On crede ce la obras en fero la plu temprana de la provinse de KwaZulu-Natal es de 1050. La grupo la plu sude es la cosas, de ci la lingua asorbe cualias lingual de la popla coisan temprana. La cosa ia ariva a la Provinse Este de Capo. En cuando los ia migra, esta poplas la plu grande de la eda de fero ia migra o ia asorbe poplas plu temprana. En Mpumalanga, on ia trova alga sirculos de petras como ance un organiza de petras nomida la Calendario de Adam.


=== Contatas con la portugeses ===
En la tempo de la contata european, la etnico dominante ia es la poplas de lingua bantu ci ia migra de otra locas de Africa a mil anios a ante. La grupos istorial la plu grande ia es la zulus e la cosas.
En 1487, la esploror portuges Bartolomeu Dias ia gida la prima viaja european cual ia ateni Africa sude. En 4 desembre, el ia ariva a la Baia Walfisch (oji Baia Walvis en Namibia). Esta ia es a sude de la loca la plu distante atenida en 1485 par sua presedor, la navigor portuges Diogo Cão (Capo Crus, a norde de la baia). Dias ia continua a sude de la costa ueste de Africa sude. Pos 8 janero 1488, impedida par tempestas de continua longo la costa, el ia naviga estra la vista de tera e ia pasa la punto la plu sude de Africa sin vide lo. El ia vade tan distante longo la costa este de Africa como Rio do Infante, probable oji la Rio Groot, en maio 1488, ma en sua reveni ia vide la Capo, cual el ia nomi prima la Capo de la Tempestas (Cabo das Tormentas). Sua re, Joan 2, ia renomi la punto Capo de Espera Bon (Cabo da Boa Esperança), car el ia gida a la ricias de Indias Este. La ateni de Dias ia es nonmortalida par Luís de Camões en sua epica portuges "Os Lusíadas".


=== Coloni nederlandes ===
En la sentenio 17 temprana, la potia maral portuges ia comensa declina, e la mercatores engles e nederlandes ia compete per esclui Lisboa de sua monopolio profitosa en la comersia de spises. Representores de la Compania Brites de la Indias Este ia veni nonperiodal a la Capo per xerca furnis en 1601, ma plu tarda los ia favore la isola Asende e San Helena como portos de refuja alternativa. La interesa nederlandes ia velia pos 1647, cuando du empleadas de la Compania Nederlandes de la Indias Este (VOC) ia ruina sua barcon ala per alga menses. La navigores ia survive par oteni acua e carne de la nativas. Los ia semi ance alga vejetales en la tera fertil. A sua reveni a Nederland, los ia informa favorente sur la posibles de la Capo como un "beneria e jardin" per reserva furnis per dona a barcones pasante en viajas longa.
En 1652, a un sentenio e du pos la descovre de la via de la Capo, Jan van Riebeeck ia institui un stasion de comeda en la Capo de Espera Bon, en lo cual ia deveni Cape Town a pos, per la Compania Nederlandes de la Indias Este. La Capo ia deveni la casa de un popla grande de vrijlieden, ance conoseda como vrijburgers (sitadanes libre), empleadas pasada de la compania ci ia resta en la teritorios nederlandes ultramar pos fini sua contratas. La nederlandeses ia importa ance miles de sclavos de Indonesia, Madagasicara e partes de Africa este. Alga de la comunias prima de raza miscada en la pais ia es formida par la uni entre la vrijburgers, sus sclavos, e alga poplas nativa. Esta ia gida a la developa de un etnico nova, la coloridas de la Capo, de ci la plu ia adota la lingua nederlandes e la relijio cristian.
La estende a este de la colonistes nederlandes ia comensa un serie de geras contra la tribu cosa ci ia migra a sude-ueste, car la du ia compete per la teras de pasto (nesesada per sua boves) locada sirca la Rio de la Pex Grande. La vrijburgers ci ia deveni cultivores autonom a la frontera ia es conoseda como boeres, e alga ia adota un modo de vive seminomada, deveninte nomida trekboers. La boeres ia crea militias nonfisada, cual los ia nomi comandos, e ia formi alias con la grupos coisan per repulsa la atacas cosa. Ambos ia lansa atacas sanguosa ma nonconcluinte; e violentia nonperiodal, frecuente acompaniada par fura de bestias, ia resta comun tra alga desenios.
En agosto 2012, un masacra ia aveni a Marikana, en la Provinse Norde-Ueste. La polisia ia fusili matante 34 escavores.
En 2013, la Republica ia envia sirca 400 soldatos a Sentrafrica. En marte, 13 ia es matada en la capital Bangui en combates entre 200 sudafricanes e 1000 rebelores. Esta ia es cisa la ves prima pos la tempo de la governa de apartheid cuando Sudafrica ia interveni militar en un otra pais.


== Sportes ==
Sportes popular es rugbi e criceta. Futbal es popular, ma la ecipos es debil.


== Lia esterna ==
Nuwe Geskiedenis van Suid-Afrika