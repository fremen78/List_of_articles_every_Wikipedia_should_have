Arabska liga (arabsko جامعة الدول العربية) je politična zveza arabskih držav, s katero te medsebojno usklajujejo gospodarsko-trgovinske, komunikacijske, kulturne zadeve, državljanstva, potne liste in vizume, socialne in zdravstvene zadeve. Stalni sedež Lige je v egiptovskem Kairu.
Arabsko ligo je 22. marca 1945 v Aleksandriji ustanovilo sedem držav (Egipt, Irak, Transjordanija, Libanon, Saudova Arabija, Sirija in Jemen) kot nasproten odgovor na britanski projekt federacije arabskih držav pod njeno kontrolo, s katerim si je Združeno kraljestvo že od leta 1942 želelo zagotoviti zavezništvo arabskih držav proti Nemčiji v II. svetovni vojni. Deklarirani cilj Lige je bil »služiti javnemu dobru vseh arabskih držav, zagotavljati boljše pogoje za vse arabske države, zagotoviti prihodnost vseh arabskih držav in izpolniti upanja in pričakovanja vseh arabskih držav«. Do danes Liga vključuje 22 članic, afriških in azijskih arabskih držav. Ustanovna listina tudi prepoveduje uporabo sile ene članice proti drugi, članice pa si prizadevajo za mirno reševanje sporov znotraj Lige.
Leta 1979 so Egipt suspendirali iz Lige, ker je po vojaškem porazu podpisal mirovni sporazum z Izraelom, egiptovski predsednik Sadat pa je obiskal Jeruzalem. Sedež lige so preselili v Tunis. Leta 1989 so Egipt znova sprejeli in sedež lige preselili nazaj v Kairo.
Leta 2002 je libijski voditelj Gadafi oznanil, da namerava Libija zapustiti Ligo zaradi »arabske nezmožnosti« razrešiti krize med ZDA in Irakom ter izraelsko-palestinski konflikt. Libija Lige uradno kljub temu še ni zapustila.


== Države članice ==
Trenutne članice Arabske lige (z datumom vstopa v zvezo):

 Egipt – 22. marec 1945 (soustanovitelj; suspendiran 1979–1989)
 Irak – 22. marec 1945 (soustanovitelj)
 Jordanija – 22. marec 1945 (soustanoviteljica, še s starim imenom Transjordanija)
 Libanon – 22. marec 1945 (soustanovitelj)
 Saudova Arabija – 22. marec 1945 (soustanoviteljica)
 Sirija – 22. marec 1945 (soustanoviteljica; suspendirana 2011–2023)
 Jemen – 5. maj 1945 (soustanoviteljica)
 Libanon – 28. marec 1953
 Sudan – 19. januar 1956
 Maroko – 1. oktober 1958
 Tunizija – 1. oktober 1958
 Kuvajt – 20. julij 1961
 Alžirija – 16. avgust 1962
 Združeni arabski emirati – 12. junij 1971
 Bahrajn – 11. september 1971
 Katar – 11. september 1971
 Oman – 29. september 1971
 Mavretanija – 26. november 1973
 Somalija – 14. februar 1974
 Palestina – 9. september 1976 (tedaj zastopana s strani PLO)
 Džibuti – 9. april 1977
 Komori – 20. november 1993


== Organi ==
Arabska liga deluje izključno politično kot nekakšna regionalna različica OZN; podobno kot Svet Evrope, Organizacija ameriških držav in bivša Organizacija afriške enotnosti (zdaj Afriška unija).
Organi lige so:

Svet arabske lige, ki ga sestavljajo predstavniki držav članic (večinoma zunanji ministri), stalna komisija in generalni sekretariat.
Srečanje kraljev in vodij držav, ki se sklicuje se po potrebi (nazadnje v letih 1990 in 2001).
Generalni sekretariat vodi generalni sekretar lige.


== Srečanja ==


== Sklici ==