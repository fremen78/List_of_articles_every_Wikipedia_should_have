O segal (en benasqués selga (femenino)) u centeno (Secale cereale (M. Bieb.)) ye una planta graminia monocotiledonia de creiximiento anyal, caultivata en bels puestos como cerial domestico, u como pastura ta lo bestiar (en os ferranyals).
En l'Alto Aragón no i tiene guaire tradición de caultivar-se, y sobretot i ye coneixito como planta espontania en os campos de trigo u hordio, espreciato per a menor calidat d'o suyo grano. Manimenos a farina de segal se mezclaba con farina de trigo pa fer la mestura con la que dimpués se feba lo "pan de mestura".

En os zaguers anyos se son itas proliferando diferents manieras de posar-lo en consumo, y en l'actualidat tienen reputación os pans que se'n elaboran, sobretot perque s'ha gosato considerar-lo un complemento dietetico con riqueza en fibra y l'aporte de gusto singular que i fa. O suyo caultivo extensibo i ye tradicional en bels paises, anque no en a Peninsula Iberica. Tolera las sequeras y las baixas temperaturas millor que no lo trigo u l'hordio, gosando manifestar actividat vechetativa (ixo ye, creiximiento) tamién en os días d'hivierno, cosa que l'ha feto d'estar emplegato en paises fridos mes que no los altros cerials tradicionals; A lista d'os prencipals paises productors d'este cerial en o mundo encluyen Rusia, Alemanya, Polonia u Canadá. En a Edat Meya en Aragón as zonas productoras de segal se concentraban en Sobrarbe, Ribagorza y Comunidat de Daroca. En a compleganza d'o río Martín se deciba morcacho y se cautivaba en suelos malos pa dar de minchar a los animals.

As espigas tienen una forma caracteristica, son baixas per cuentas d'estar rectas como en os altros cerials, y tienen lo nombre popular de benciellos per pareixer-se a os beciellos tradicionals. A palla ye mes fina que en altros cerials, y puet emplegar-se fendo parte d'o feno, en chunto con l'alfalz y altras hierbas, ta paixentar las bestias. En Alacón feban cestos con palla de morcacho.


== Referencias ==


== Vinclos externos ==
 Wikispecies tiene un articlo sobre Secale cereale.
 Se veigan as imáchens de Commons sobre segal.