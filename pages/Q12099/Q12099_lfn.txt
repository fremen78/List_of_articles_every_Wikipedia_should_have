Segal (Secale cereale) es un sereal simil a trigo cual tolera teras povre e temperatures basa. Lo es usada per farina, e per alga panes, bires, uisces, vodcas, e comeda per bestias.
Segal es un de multe spesies cual crese savaje en Turcia sentral e este e areas visina. Segal domada aveni en cuantias peti a alga locas en Anatolia, como la locas de la neolitica ante-seramica Can Hasan 3, prosima a Catalhoyuk, ma es per la plu parte asenta de la arcivos arceolojial asta la eda de bronze de Europa sentral, sirca 1800-1500 aec. Lo es posible ce segal ia viaja a ueste de Anatolia como miscada con trigo e ia es cultivada per se mesma plu tarde.
An si evidentes de usa de segal ia es trovada en contestos roman longo la rios Reno e Danubio, e en Er e Britan, Plinio la Vea ia es despetosa de segal, e ia scrive ce lo es "un comeda multe povre cual servi sola per evita mori de fama", e ce trigo antica es miscada con lo "per redui sua amargia, ma an tal lo es multe desplasente a la stomaco".
De la edas medieval, popla ia cultiva vasta la segal en Europa sentral e este. Lo servi como la sereal xef per pan en la plu de areas este de la borda entre Frans e Deutxland and norde de Magiar. En Europa sude, lo ia es cultivada sola a areas marjinal.