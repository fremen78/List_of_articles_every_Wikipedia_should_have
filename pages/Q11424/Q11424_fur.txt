Il cine al è une proiezion visuâl in moviment, par solit sonorizât. Il tiermin al è l'apocope di cinematografie - dal grêc kinema, moviment, e graphein, scrivi.
Come in ducj i procediments artistics, une opare cinematografiche - o film - al è gjeneralmentri destinade a un public, intropât par solit dentri un lûc avodât a chel fin, ancje lui dispès clamât cine par metonimie. Dai agns '80 in ca al à ancje vût simpri plui impuartance la proiezion des oparis diretementri tes cjasis dai spetatôrs prime cu lis videocassetis ( cul standard VHS in particolâr), daspò cun sistemis digjitâi come l'atuâl DVD.
Al dì di vuê, il cine al è considerât une forme di art moderne, e ogni tant e ven clamade ancje la setime art. Parvie de diviersitât dai films e de libertât di creazion dai singui regjiscj, cheste definizion no je acetade di ducj e altris proponin diviersis definizions. Il fat di contâ une storie cun des imagjinis in moviment no baste a definî univocamentri il cine, parcè che a esistin ancje films cence «storie»: in un ciert sens i documentaris, e ancjemò plui i films di poesie o i films astrats o sperimentai a partegnin a cheste categorie.