Va'n Impiraght Ghoaldagh (Baarle: British Empire) jeant seose jeh çhiarnyssyn, coloinyn crooinagh, çheeraghyn coadit, annaghyn, as thallooyn croghagh elley fo goll er reirey ny stiurey liorish y Reeriaght Unnaneysit as ny steatyn hie roish. Hoshee ee lesh shellooyn harrish-mooir as stashoonyn traghtee va currit er bun liorish Reeriaght Hostyn eddyr y 16oo eash yeianagh as y 18oo eash lheah.
Ec mullagh e cummaght, she ish va'n impiraght smoo er y theihll v'ayn rieau as, harrish ny smoo na keead bleeaney, she ish va ard-phooar y theihill. 'Sy vlein 1913 ren yn Impiraght Ghoaldagh goaill reirey harrish ny smoo na 412 villioon sleih, ny 23% jeh pobble ny cruinney ec y traa, as 'sy vlein 1920 ren eh coodaghey 35,500,000 km2 (13,700,000 mi ker), ny 24& jeh eaghtyr thallooin ny cruinney. Myr eiyrtys er shen, ta sheckteraght chultooragh, hengoaylleeagh, leighoil, as vunraghtoil yn Impiraght Ghoaldagh ry-gheddyn dy lheeadagh. Ec mullagh e pooar, v'eh currit sheese er myr "yn impiraght raad nagh vel y ghrian lhie", er-yn-oyr dy row y ghrian soilsheeney er feeu nane jeh ny thallooyn eck.