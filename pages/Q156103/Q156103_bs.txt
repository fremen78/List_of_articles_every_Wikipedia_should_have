Gastroenteritis (upala crijeva i želuca, ponekad stomačna gripa, želučana gripa) jeste općeniti pojam upalne bolesti probavnog sistema. Stomačna gripa se najčešće javlja sa simptomima proljeva i povraćanja, ali sa "pravom" gripom (influencom) nema ništa zajedničko. Gastroenteritis može imati vrlo različite uzroke. Za njegov tretman najčešće su dovoljne mjere kojima se otklanjaju ovi simptomi.
Gastroenteritis obično izazivaju virusi;  međutim, crijevne bakterije, paraziti i gljivice također mogu uzrokovati gastroenteritis. Kod djece, rotavirus je najčešći uzrok teške bolesti. Kod odraslih, norovirus i Campylobacter su česti uzročnici. Konzumiranje nepropisno pripremljene hrane, pijenje kontaminirane vode ili bliski kontakt sa zaraženom osobom može proširiti bolest. Liječenje je općenito isto sa ili bez konačne dijagnoze, tako da testiranje za potvrdu obično nije potrebno.
Za malu djecu u siromašnim zemljama, prevencija uključuje pranje ruku sapunom, pijenje čiste vode, dojenje beba umjesto korištenja adaptiranog mlijeka, i pravilno odlaganje ljudskog otpada. Vakcina protiv rotavirusa se preporučuje kao prevencija za djecu. Liječenje uključuje unos dovoljno tekućine. Za blage ili umjerene slučajeve, to se obično može postići ispijanjem oralne otopine za rehidraciju (kombinacija vode, soli i šećera). Kod žena koje doje preporučuje se nastavak dojenja. U težim slučajevima može biti potrebna intravenska primjena tekućine. Tečnosti se mogu davati i nazogastričnom sondom. Suplementacija cinkom se preporučuje djeci.  Antibiotici generalno nisu potrebni, međutim, preporučuju se maloj djeci s temperaturom i krvavim proljevom.
U 2015. godini bilo je dvije milijarde slučajeva gastroenteritisa, što je rezultiralo sa 1,3 miliona smrtnih slučajeva širom svijeta.  Djeca i oni u zemljama u razvoju su najviše pogođeni. U 2011 godini bilo je oko 1,7 milijardi slučajeva, što je rezultiralo sa oko 700.000 smrti djece mlađe od pet godina. U zemljama u razvoju, djeca mlađa od dvije godine često dobiju šest ili više infekcija godišnje. Manje je uobičajen kod odraslih, dijelom zbog razvoja imuniteta.


== Epidemiologija ==
Gastroenteritis odnosno upalna stanja stomaka razne etiologije su najčešći uzrok mučnine i proljeva kod djece i odraslih. Još 1980tih u svijetu je zabilježeno oko 4,6 miliona smrtnih slučajeva zbog bolesti crijeva, što je vodeći uzrok smrti kod djece. Od 1979. počelo se sa promocijom takozvane oralne terapije rehidratacijom kao standardiziranom terapijom, čime se postiglo smanjenje ovog broja na oko 1,5 miliona u 2000. godini.


== Reference ==