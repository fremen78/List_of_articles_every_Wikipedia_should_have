Gastroenteriit on mittespetsiifiline termin, mida kasutatakse seedeelundkonna mitmesuguste haiguslike seisundite kirjeldamisel. Üldjuhul mõeldakse gastroenteriidi all ägedat soolenakkust ehk seedekulgla põletikulist protsessi, mis mõjutab peamiselt mao ja peensoole limaskesta.
Gastroenteriidi rahvapärased nimetused on kõhugripp, kõhuviirus ja talvine oksendustõbi.


== Sümptomid ja haigusnähtude kestus ==
Sümptomite hulka kuuluvad kõhulahtisus, oksendamine ja kõhuvalu. Samuti võib esineda palavik, nõrkusetunne ja vedelikupuudus. Haigusnähud kestavad üldjuhul 24–60 tundi ning tavaliselt tervenevad inimesed täielikult ja ilma järelmõjuta. Imikule võib see haigus eluohtlik olla, sest oksendamise ja kõhulahtisuse tagajärjel tekib kiiresti vedeliku ning mineraalainete puudus ja lapsed on selles suhtes oluliselt tundlikumad kui täiskasvanud.


== Tekkepõhjused ==
Gastroenteriit võib tekkida viiruste, bakterite, parasiitide ja seene põhjustatud infektsioonidest. Kõige sagedasemateks gastroenteriidi tekitajateks on viirused. Lastel põhjustab raskeid haigusjuhtumeid kõige sagedamini rotaviirus. Täiskasvanute puhul on tavalised tekitajad noroviirus ja kampülobakter. Soolenakkuse võib saada pesemata või kuumutamata toidu söömisel, saastunud vee joomisel või tiheda kontakti kaudu juba nakatunud isikuga.


== Ennetamine ja ravi ==
Ennetuse hulka kuulub eelkõige käte korralik pesemine seebiga enne söömist ja pärast tualetis käimist. Oluline on vältida mustade kätega näopiirkonna puudutamist. Ennetusmeetodite hulka kuuluvad ka puhta joogivee tarbimine ja prügi õigeaegne väljaviimine. Laste puhul on soovituslik rotaviiruse vaktsiini kasutamine.
Spetsiifilist ravimit kõhugripi vastu ei ole. Haigusperioodil on oluline piisaval hulgal vedeliku tarbimine, milleks sobib kõige paremini gaseerimata mineraalvesi või taimetee. Rinnaga toitvatel emadel soovitatakse rinnaga toitmist jätkata. Tõsiste juhtude korral võib osutuda vajalikuks intravenoossete vedelike kasutamine. Vedelikke võib anda ka nasogastrilise toru abil. Lastele soovitatakse anda tsingipreparaate. Antibiootikume ei ole üldjuhul vaja manustada.


== Viited ==