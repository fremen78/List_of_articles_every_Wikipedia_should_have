Ozeania Australasia, Melanesia, Mikronesia eta Polinesia batzen dituen eskualde geografikoa da. Ekialdeko eta Mendebaldeko hemisferioan dago, hemisferio ozeanikoaren erdian. Lur eremua 9.000.000 kilometro koadro ingurukoa da, eta biztanleria 44,4 milioi 2021ean. Beste kontinente batzuekin alderatuta, Ozeania da lur eremurik txikiena duena eta, Antartikaren ostean, populazio txikiena duena. 
Ozeaniak hainbat ekonomia nahasten ditu, besteak beste, Australiako, Polinesia Frantseseko, Hawaiiko, Kaledonia Berriko eta Zeelanda Berriko merkatu finantzario oso garatuak eta lehiakorrak, bizi-kalitatean eta Giza Garapenaren Indizean lehen postuak betetzen dituztenak, eta Kiribati, Papua Ginea Berria, Tuvalu, Vanuatu eta Mendebaldeko Ginea Berriko ez hain garatuak. Hainbat uhartek ekonomia ertainak dituzte, hala nola Fijik, Palauk eta Tongak. Ozeaniako herrialderik handiena Australia da, eta hiririk handiena Sydney. Puncak Jaya, Papuako (Indonesia) goiko lurretan, Ozeaniako tontorrik altuena da, 4.884 metroko altuerarekin.
Australiako, Ginea Berriko eta ekialdeko uharte handietako lehen biztanleak duela 60.000 urte iritsi ziren. Ozeania europarrek lehen aldiz XVI. mendetik aurrera esploratu zuten. 1512 eta 1526 artean, esploratzaile portugaldarrak Tanimbar uharteetara, Karolina uharteetara eta Ginea Berriko mendebaldera iritsi ziren. Ondoren esploratzaile espainiarrak, eta holandarrak etorri ziren, baita euskaldunak ere; beranduago iritsi ziren britainiarrak eta frantsesak. XVIII. mendean, beranduago Hawaiira iritsiko zen James Cookek, Tahiti bisitatu zuen eta, lehen aldiz, Australiako ekialdeko kostaldea jarraitu zuen.
Ondorengo mendeetan europar kolonoen etorrerak aldaketa handia ekarri zuen Ozeaniako paisaia sozial eta politikoan. Lehen Mundu Gerran, japoniarrek lurralde alemaniar asko okupatu zituzten Ozeano Pazifikoan. Bigarren Mundu Gerran, potentzia aliatuek, Ameriketako Estatu Batuek, Filipinek (orduan, Commonwealth estatubatuarra) eta Australiak, Ardatzaren (Japonia) indarraren aurka borrokatu zuten Ozeaniako hainbat lekutan.
Australiako aborigenen labar-artea munduko tradizio artistiko zaharrena da Ozeaniako herrialde gehienak alderdi anitzeko demokrazia parlamentarioak dira, eta turismoa diru-iturri garrantzitsua da Ozeano Bareko uharteentzat.


== Geografia ==

Ozeaniaren definizioa konplexua eta eztabaidatua da. Lau azpieskualdetako ereduaren arabera, Ozeaniako uharteak Ginea Berrira (mendebaldean), Bonin uharteak (ipar-ekialdean), Hawaii uharteak (ipar-ekialdean), Pazko uhartea (ekialdean) eta Salas y Gómez uharteak (hegoaldean) iristen dira. Ozeaniako definizio gehienetan Ozeaniatik kanpo daude Taiwan, Ryukyu uharteak eta japoniar uhartedia, guztiak Asiako ertzetan kokatuak, baita Aleutiar uharteak eta Alaska edo Kanadako beste uharte batzuk ere. Bere periferian, Ozeaniako uharteak iparraldeko 28 graduetatik Bonin uharteetan, ipar hemisferioan, eta hegoaldeko 55 gradutan dagoen Macquarie uharteraino, hego hemisferioan.
Ozeaniako uharteak oinarrizko lau motatakoak dira: uharte kontinentalak, uharte bolkanikoak, koralezko arrezifeak eta koralezko plataforma altxatuak. Uharte bolkanikoak sumendi jatorrikoak dira eta askok sumendi aktiboak dituzte. Besteak beste, Bougainville, Hawai'i eta Salomon uharteak mota horren baitan daude.
Ozeania planetako eskualde ekologiko nagusiak osatzen dituzten lurreko zortzi erresuma biogeografikoetako bat da. Kontzeptu horien artean daude Hurbileko Ozeania, duela dozenaka milurtetik gizakiak kolonizatutako Mendebaldeko Melanesiako eskualdea, eta Urruneko Ozeania, berriki populatua. Ozeano Pazifikoko uharte gehienak Hego Pazifikoan dauden arren, horietako batzuk ez dira Ozeano Pazifikora mugatzen: Kanguro uhartea eta Ashmore eta Cartier uharteak, adibidez, Ozeano Australean eta Indiako Ozeanoan daude, hurrenez hurren, eta Tasmaniako mendebaldeko kostak Ozeano Australera ematen du. Hego Pazifikoko koralezko arrezifeak egitura baxuak dira, ozeanoaren gainazalaren azpian dauden laba basaltikozko galdaren gainean sortu direnak. Ikusgarrienetako bat Koralezko Hesi Handia da, Australiako ipar-ekialdean, arrezife kateekin. Koralez osatutako bigarren uharte mota koral-plataforma altua da, koral-uharte baxuak baino zertxobait handiagoa. Adibide batzuk Banaba (antzinako Ocean Island) eta Makatea dira, Polinesia Frantseseko Tuamotu taldean.


=== Eskualdeak ===

Mikronesia Egunaren Nazioarteko Lerroaren iparraldean eta ekuatorearen mendebaldean dago, eta honako hauek hartzen ditu barnean: Mariana uharteak ipar-mendebaldean, Karolinak erdialdean, Marshall uharteak mendebaldean eta Kiribati uharteak hego-ekialdean.
Melanesiak, hego-mendebaldean, Ginea Berria dauka barruan, Groenlandiaren ondorengo munduko bigarren uharte handiena eta, alde handiz, Ozeano Bareko uharte handiena. Beste talde melanesiar handiak Bismarck uhartedia, Salomon uharteak, Santa Cruz uharteak, Vanuatu, Fiji eta Kaledonia Berria dira.
Polinesia Hawaii uharteetatik iparraldean Zeelanda Berriraino hedatzen da hegoaldean, eta honako hauek ere hartzen ditu: Tuvalu, Tokelau, Samoa, Tonga eta Kermadec uharteak mendebaldean, Cook uharteak, Sozietate uharteak eta Austral uharteak erdialdean, eta Markesa uharteak, Tuamotu, Mangareva uharteak eta Pazko uhartea ekialdean.
Australasiak Australia, Zeelanda Berria eta Ozeano Pazifikoaren inguruko uharteak hartzen ditu. Indiarekin batera, Australasiaren zatirik handiena Indoaustraliako plakan dago, azken horrek hegoaldea hartzen duelarik. Mendebaldean Indiako ozeanoa eta hegoaldean Ozeano Australa daude.


=== Geologia ===

Pazifikoko plaka, Ozeaniaren zatirik handiena osatzen duena, Ozeano Barearen azpian dagoen plaka tektoniko ozeanikoa da. 103 milioi kilometro karratu ditu eta, beraz, plaka tektonikorik handiena da. Plakak Hawaii uharteak osatzen dituen barruko puntu bero bat dauka. Ia soilik lurrazal ozeanikoz osatuta dago. Plaken tektonikaren zikloaren ondorioz desagertzen den zati zaharrena Kretazeo goiztiarrekoa da (duela 145 eta 137 milioi urte artean).
Australia orain dela 45 eta 40 milioi urte bitartean Indo-Australiako plakan sartu zen, eta plaka hori berriro banatzeko bidean dago, Australiako plaka Ozeaniarako garrantzitsuena izanik. Lurreko lur-masarik baxuena, lauena eta zaharrena da, eta historia geologiko nahiko egonkorra izan du. Indar geologikoak, hala nola mendikateen altxamendu tektonikoa edo plaka tektonikoen arteko talkak, Australiako historiaren hasieran gertatu ziren, oraindik Gondwanan zegoenean. Australia plaka tektonikoaren erdian dago, noizbehinka tamaina ertaineko lurrikarak jasaten ditu eta gaur egun ez du bolkanismo aktiborik (Australiako hego-ekialdeko sumendi batzuk erupzioan sartu ziren azken 10.000 urteetan).
Zeelanda Berriko geologia bere aktibitate bolkanikoagatik, lurrikarengatik eta zona geotermikoengatik nabarmentzen da Australiako Plakaren eta Pazifikoko Plakaren mugan. Zeelanda Berriko lur azpiko arrokaren zati handi bat Gondwanako superkontinentean egon zen bere garaian, Hego Amerika, Afrika, Madagaskar, India, Antartika eta Australiarekin batera. Zealandia kontinentea osatzen duten arrokak Australiako ekialdearen eta Mendebaldeko Antartikaren artean zeuden.
Gondwanaren Australiako eta Zeelanda Berriko zati kontinentala gainerako Gondwanatik bereizi zen Kretazeoaren amaieran (95-90 Ma). 75 Ma inguruan, Zealandia funtsean Australiatik eta Antartikatik bananduta zegoen, nahiz eta sakonera txikiko itsasoak bakarrik bereizi ahal izan zituzten Zealandia eta Australia iparraldean. Tasmaniako itsasoa eta Zealandiako zati bat Australiara batu ziren Australiako plaka (40 Ma) osatzeko eta Australiako plakaren eta Pazifikoko plakaren arteko muga berri bat sortu zen.
Ozeano Bareko uharte gehienak uharte altuak (sumendiak) dira, hala nola, Pazko uhartea, Samoa Amerikarra eta Fiji, besteak beste, 1.300 m-ko tontorrak dituzte eta kostaldetik modu latzean igotzen dira. Hawaiiko ipar-mendebaldeko uharteak duela 7 eta 30 milioi urte bitartean eratu ziren ezkutu-sumendi gisa, Enperadore mendiek iparraldean eta Uharte Nagusiek hegoaldean sortu zuten sumendi puntu berean. Hawaiiko mendirik altuena, Mauna Kea, itsasoaren maila ertainetik 4.205 metrora dago.


=== Flora ===

Floraren aldetik, Ozeaniako herrialderik anitzena Australia da, ipar-ekialdean oihan tropikalak, mendikateak hego-ekialdean, hego-mendebaldean eta ekialdean, eta basamortu lehorra erdian. Lur basamortu edo erdi-idorrak, normalean outback deiturikoak, lurraldearen zati handiena dira. Kostaldearen eta mendien artean, kostaldeko goi-lurrak eta Brigalowko belardien gerriko kostaren eta mendien artean daude; mendikate banatzailearen artean, berriz, larre sail handiak daude. Ekialdeko kostaldeko punturik iparraldekoena York lurmuturreko penintsula da, bertako baso tropikal euritsuekin.
Australiako floraren ezaugarri nagusiak lehortasunera eta sutara egokitzea dira, eskleromorfia eta serotinia, esaterako. Proteaceae (Banksia), Myrtaceae (Eucalyptus) eta Fabaceae (Akazia) familia handi eta ezagunen espezieetan ohikoak dira egokitzapen horiek. Fiji, Salomon, Vanuatu eta Kaledonia Berriko flora baso lehor tropikalekoa da, eta landaretza tropikala du, palmondoak, Premna protrusa, Psydrax odorata, Gyrocarpus americanus eta Derris trifoliata barne.
Zeelanda Berriko paisaia hego-mendebaldeko fiordoetatik ipar muturreko hondartza tropikaletara zabaltzen da. Hegoaldeko Uhartean Hegoaldeko Alpeak dira nagusi. 3.000 metrotik gorako 18 mendi daude Hego Uhartean. 2.900 m-tik gorako gailur guztiak Hegoaldeko Alpeetan daude, Hegoaldeko Uharteko bizkarrezurra osatzen duen katea; tontorrik altuena Aoraki / Cook mendia da, 3.754 metrokoa. Lurrikarak ohikoak dira, baina ez dira larriak izaten. Bertako zuhaitz ugari daude, Zeelanda Berriko mikroklimetara egokituak.
Hawaion, landare endemiko batek, Brighamiak, eskuzko polinizazioa behar du orain, bere polinizatzaile naturala iraungitzat jotzen baita. Brighamia espezie biak -B. rockii eta B. intsignis- naturan 120 landare indibidual baino ez daude. Landare horiek haziak sortzen dituztela ziurtatzeko, biologoak 910 metroko itsaslabarretatik rapelera jaisten dira, estigmak polenarekin bustitzeko.


=== Fauna ===

Ozeaniako fauna, eta bereziki Australiako fauna oso ezberdina da Asiako faunarekin alderatuta. Wallace Lerroak ezartzen du muga hori, zehazki Ozeaniako mugekin bat ez datorrena. Animaliak, eta, neurri txikiagoan, landareak, nabarmenki ezberdinak dira alde bakoitzean, hurbiltasun geografiko eta antzekotasun klimatikoa gora-behera, eboluzio historia bananduak islatuz. Lerroa, Bali eta Lombok uharteen artetik igarotzen da, Javatik ekialdera, Borneo, mendebaldean utziz, eta Sulawesi artean jarraitu eta Filipinak uharteetako hegoaldetik igarotzen da azkenik. Lerroaren ipar-mendebaldean, Hego-ekialdeko Asiako bereizgarria da, eta, hego-ekialdean, berriz, australasiarra, Ginea Berria, Australia eta Ozeano Barearen hego-mendebaldeko uhartedi ugaritan hedatzen dena.
Ozeano Bareko martin arrantzalea Ozeano Bareko uharteetan aurki daiteke, hala nola, Pycnonotus cafer, Aplonis tabuensis, Accipiter fasciatus, Hirundo tahitica eta Myzomela cardinalis, besteak beste. Pitcairnen ugaltzen diren hegaztien artean, Sternula nereis, Anous stolidus eta Phaethon rubricauda daude. Acrocephalus vaughani, irlako endemikoa, arriskuan dauden espezieen zerrendan sartu zuten 2008an. Corvus hawaiiensis 2002tik dago naturan desagertuta. 
Boiga irregularis sugea Australia, Papua Ginea Berria, Guam eta Salomon uharteetako iparreko eta ekialdeko kostaldeetan bizi da. Australia, Ginea Berria eta inguruko uharteetakoak dira paradisuko hegaztiak, Meliphagidae, Climacteridae eta Petroicidae familiak, eta hainbat Artamidae eta Ptilonorhynchidae familietako txori.
Australiako faunak berezitasun asko ditu: hegaztien %46 inguru, ugaztunen %69, anfibioen %94 eta kontinentean bizi diren narrastien %93 endemikoak dira. Endemismo maila handi hori kontinentearen isolamendu geografiko luzeari, egonkortasun tektonikoari eta denbora geologikoan klima-aldaketaren patroi bakarraren eraginei egotz dakieke. Australiako faunaren ezaugarri bakarra bertako ugaztun karenadunen urritasun erlatiboa da. Ondorioz, martsupialek -beren seme-alabak poltsa batean hazten dituzten ugaztunen taldea, horien artean makropodoak, Phalangeriformes eta Dasyuromorphia- munduko beste leku batzuetan plazentarioek dituzten txoko ekologiko asko hartzen dituzte. Australiak monotremen bost espezie ezagunetako bi ditu, eta espezie pozoitsu ugari ditu. Australiak suge pozoitsuen espezie gehiago ditu pozoitsuak ez direnak baino. Koala, emua, ornitorrinkoa eta kanguruak ikur nazional dira, eta Tasmaniako deabrua animalia oso ezaguna da. 
Zeelanda Berriko hegaztiak espezie endemiko ugari zituen hegazti-fauna baterantz eboluzionatu zuten. Uharteetako artxipelago gisa, Zeelanda Berriak hegazti ugari bildu zituen eta James Cook kapitaina 1770eko hamarkadan iritsi zenean, txorien kantua gorgarria zela ikusi zuen. Nahasketak ezohiko biologia duten espezieak barne hartzen ditu, hala nola, kakapua, mundu loro ez-hegalari bakarra dena, baina baita inguruko lehorreko zonen antzeko espezie asko ere. Zeelanda Berriko hegazti-espezierik ezagunenetako batzuk kiwia, kea, takahea, kakapua, mohua, tūī eta korimakoa dira Tuatara Zeelanda Berriko narrasti endemiko aipagarria da.


=== Klima ===

Ozeano Bareko uharteetan oihan tropikal eta sabana tropikaleko klima dago. Ozeano Barean (tropikala eta subtropikala), El Niño Hegoaldeko Oszilazioak (ENO) klimari eragiten dio. Ozeano Bare tropikalean, montzoia eta udako hilabeteetan lotutako urtaro hezea ez datoz bat Asiako masa kontinentaletik ozeanoan jotzen duen neguko haize lehorrekin. Azaroa da zikloi tropikal sorgune guztiak aktibo dauden hilabete bakarra.
Eskualdeko hego-mendebaldean, Australiako masa kontinentalean, klima basamortukoa edo erdi idorra da gehienbat, eta hegoaldeko kostaldeko txokoek klima epela dute, hala nola, ozeanikoa eta subtropikal hezea ekialdeko kostaldean eta mediterraneoa mendebaldean. Herrialdeko iparraldeko eskualdeek klima tropikala dute. Elurra sarri erortzen da ekialdeko kostatik hurbil dauden goi lurretan, Victoria, Hegoaldeko Gales Berria, Tasmania eta Australiako Hiriburuko Lurraldean.
Zeelanda Berriko eskualde gehienak eremu epelekoak dira, eta itsas klima dute (Köppen sailkapen klimatikoa: Cfb). Lau urtaro bereizten dira. Hegoaldeko Uharteko mendebaldeko kostaldean baldintza oso hezeak daude, Otago Zentralean erdi idorrak eta Northlanden subtropikalak. Elurra egin dezake Zeelanda Berriko Hegoaldeko uhartean eta Ipar Uhartean. Oso arraroa da Ipar Uharteko itsas mailan.
Ozeanian erregistratutako tenperaturarik altuena Hego Australiako Oodnadattan izan zen (1960ko urtarrilaren 2an), non tenperatura 50,7 °C-ra iritsi zen. Ozeanian inoiz erregistratu den tenperaturarik baxuena -25,6 °C-koa izan zen, Ranfurlyn (Otago), 1903an, eta -21,6 °C-ko tenperatura erregistratu zen 1995ean, Ophir inguruan. Mikronesiako Senyavin uharteetako Pohnpei Ozeaniako gune populaturik hezeena da, eta lurreko tokirik hezeenetako bat. Urtean 7.600 mm baino euri gehiago egiten du leku menditsu batzuetan. The Big Bog Maui uhartean da tokirik hezeena, eta 10.271 mm izaten ditu batez beste urtean.


=== Ozeaniako lurraldeak ===


==== Estatuak ====


==== Beste estatuen menpe dauden lurraldeak ====
 Ipar Marianak - Estatu Batuak
 Guam - Estatu Batuak
 Samoa Estatubatuarra - Estatu Batuak
 Niue - Zeelanda Berria
 Tokelau - Zeelanda Berria
 Kaledonia Berria - Frantzia
 Wallis eta Futuna - Frantzia
 Polinesia Frantsesa - Frantzia


== Historia ==


=== Lehen biztanleak ===


==== Australia ====

Australiako aborigenak Australiako eta inguruko uharteetako jatorrizko biztanleak dira, duela 70.000 urte inguru Afrikatik Asiara emigratu eta duela 50.000 urte inguru Australiara heldu zirenak. Uste da Afrikatik irtendako lehen giza migrazioen parte direla. Litekeena da Australiara Asiako hego-ekialdean zehar emigratzea, baina ez da frogatu Asiako edo Polinesiako biztanleekin harremanik dutenik. Ipar muturreko australiarren eta gaur egungo Ginea Berriko eta uharteetako herri austronesiarren arteko truke genetiko eta linguistikoaren zantzuak daude, baina baliteke harreman komertzialak eta ezkontza misto berriagoen ondorio izatea.
Duela 40.000 urte inguru iritsi ziren Tasmaniara, azken glaziazioan egon zen kontinentetik lur-zubi batetik migratuz. Uste denez, Australiarako lehen giza migrazioa Sahul kontinentean gertatu zen, Ginea Berriko uhartera lurreko zubi batek lotuta. Torres Itsasarteko uharteetan Torres Itsasarteko indigenak bizi dira, Queensland iparraldeko muturrean, Papua Ginea Berritik gertu. Australian aurkitutako giza aztarnarik zaharrenak Mungoko Gizonarenak dira, 40.000 urte ingurukoak.


==== Melanesia ====
Gaur egun Melanesia deitua den uharte taldeko jatorrizko biztanleak, ziurrenik, egungo papuar hiztunen arbasoak ziren. Asiako hego-ekialdetik migratu zuten, Salomon Uharteetako uharte nagusiraino helduz ekialdean, Makira uhartean barne, eta akaso ekialderago dauden uharte txiki batzuetaraino. 
Batez ere Ginea Berriko iparraldeko kostaldean eta Ginea Berriko iparraldean eta ekialdean dauden uharteetan, orain dela 3.000 urte inguru inguru Ginea ingurura emigratu zuten herri austronesiarrak harremanetan jarri ziren papueraz hitz egiten zuten herri horiekin. XX. mendearen amaieran, aditu batzuek elkarrekintza-aldi luze bati buruz teorizatu zuten, eta horrek aldaketa genetiko, linguistiko eta kultural ugari eragin zituen herrien artean.


==== Mikronesia ====

Mikronesia duela milaka urte hasi zen populatzen, baina lehen biztanleen jatorriari eta etorrerari buruzko teoria kontrajarriak daude. Uharteetan indusketa arkeologikoak egiteko zailtasun ugari daude, tamaina, asentamendu ereduak eta ekaitzek eragindako kalteak direla eta. Horregatik, proba asko hizkuntza-azterketan oinarritzen dira.
Zibilizazioaren lehen aztarna arkeologikoak Saipan uhartean aurkitu dira, K.a. 1500 edo lehenagokoak. Mikronesiarren arbasoak bertan finkatu ziren duela 4.000 urte baino gehiago. Buruzagietan oinarritutako sistema deszentralizatu batek kultura ekonomiko eta erlijioso zentralizatuago baterantz eboluzionatu zuen, Yap eta Pohnpei ardatz hartuta. Yap bezalako uharte mikronesiar askoren historiaurrea ez da oso ondo ezagutzen.
Iparraldeko Mariana uharteetako lehen biztanleek K.a. 4000 eta K.a. 2000 artean aurkitu zituzten, Asiako hego-ekialdetik zetozenak. Txamorro gisa ezagutzen ditugu gaur egun. Haien hizkuntzari zor zaie haien izena. Antzinako txamorroek monumentu megalitiko batzuk utzi zituzten, horien artean Latte harria. Karolinatar herria XIX. mendean iritsi ziren Marianetara, Karolina uharteetatik. K.a. II. milurtekoan, kolono mikronesiarrak Marshall uharteetan kokatu ziren pixkanaka, eta uharteen arteko nabigazioa posible izan zen ohiko makila mapei esker.


==== Polinesia ====

Polinesiar herria, hizkuntzaren, arkeologiaren eta giza genetikaren jatorriagatik, itsasoz emigratu zuen herri austronesiarraren azpimultzo bat dela uste da, eta polinesiar hizkuntzen arrastoak Malaysiako artxipelagoan kokatzen ditu bere jatorri prehistorikoak eta, atzerago joanez, Taiwanen. K.a. 3.000 eta 1.000 artean, hizkuntza austronesiarren hiztunak Taiwanetik Asiako hego-ekialdera zabaltzen hasi ziren, bertako tribuak duela 8.000 urte inguru Txinako hegoaldetik Mendebaldeko Mikronesiaren mugetaraino eta Melanesiaraino iritsi zirela uste delarik.
Erregistro arkeologikoan hedapen horren arrasto ongi definituak daude, jarraitu zuen bideari nolabaiteko ziurtasunez jarraitzeko eta data jartzeko aukera ematen dutenak. Uste denez, K.a. 1400 inguruan, Melanesiako ipar-mendebaldean, Bismarck uhartedian, "Lapita herriak" agertu ziren, buztingintza-tradizioagatik horrela deituak.
Pazko uharteko biztanleek ziotenez, buruzagi batek, Hotu Matuak, kanoa handi bat edo bitan aurkitu zuen irla bere emazte eta familia zabalarekin. Polinesiarrak zirela uste da. 1200 inguruan, esploratzaile tahitiarrek ingurua aurkitu eta kolonizatzen hasi ziren. Denbora-tarte hori kalkulu glotokronologikoetan eta ikatz begetaleko hiru erradiokarbonotan oinarritzen da. Bestalde, oso antzinako materialtzat hartzen denaren erradiokarbonoaren datak barne hartzen zituen duela gutxi egindako azterketa batek iradokitzen du 1200. urte inguruan aurkitu eta kolonizatu zutela uhartea.


=== Europar esplorazioa ===

Ozeania lehen aldiz esploratu zuten europarrek XVI. mendetik aurrera. 1512 eta 1526 artean, portugaldar nabigatzaileak iritsi ziren Maluku uharteetara (António de Abreu eta Francisco Serrão, 1512an), Timorrera, Aru uharteetara (Martim A. Melo Coutinho), Tanimbar uharteetara, Karolina uharteetako zati batera (Gomes de Sequeira, 1525ean) eta Papua Ginea Berriko mendebaldera (Jorge de Menezes, 1526an). 1519an, Fernando Magallaesek zuzendutako espedizio gaztelar batek Hego Amerikako ekialdeko kostan zehar nabigatu zuen, bere izena daraman itsasartea aurkitu eta zeharkatu zuen eta 1520ko azaroaren 28an Ozeano Barean sartu zen. Gainontzeko hiru ontziak, Magallaesek eta Duarte Barbosa eta João Serrão kapitainek zuzenduta, orduan iparralderantz nabigatu zuten eta Ozeano Barean zehar Filipinetara eraman zituzten haize alisioak harrapatu zituzten, non Magallaes hil zen. Bizirik atera zen ontzietako bat, Joan Sebastian Elkanoren gidaritzapean, Indiako Ozeanotik mendebaldera itzuli zen, eta bestea iparralderantz abiatu zen, mendebaldeko haizeak aurkitu eta Mexikora iristeko itxaropenarekin. Haize egokirik aurkitu ez zuenez, Ekialdeko Indietara itzuli behar izan zuen, eta bertan atxilotu zuten. Magallaes-Elkano espedizioak munduko lehen zirkumnabigazioa lortu zuen eta Filipinak, Mariana uharteak eta Ozeaniako beste uharte batzuk bisitatu zituen.
1527 eta 1595 bitartean, Espainiak gidatutako beste espedizio handi batzuek Ozeano Barea zeharkatu zuten, eta, horren ondorioz, Marshall eta Palau uharteetara iritsi ziren, Ozeano Barean Tuvalura, Markesa uharteetara, Salomon uharteetara, Cook uharteetara eta Almirantegoaren uharteetara.
Terra Australisen bilaketan, XVII. mendeko esplorazio espainiarrek, Pedro Fernandes de Queirós nabigatzaile portugaldarrak zuzendutako espedizioak kasu, Pitcairn eta Vanuatu artxipelagoetara nabigatu zuten, eta Torres itsasartea zeharkatu zuten Australia eta Ginea Berria artean, Luís Vaz de Torres nabigatzailearen omenez bataiatua. Willem Janszoonek, Australian (1606), York lurmuturreko penintsulan, guztiz dokumentatutako lehen europar lehorreratzea egin zuen. Abel Tasmanek Australiako kostalde kontinentalaren zati batzuetan nabigatu eta lehorreratu zuen, eta Van Diemen (egungo Tasmania), Zeelanda Berria (1642) eta Fiji aurkitu zituen. Uharte horietara iritsi zen lehen esploratzaile europarra izan zen.
1770eko apirilaren 23an, James Cook esploratzaile britainiarrak Australiako aborigeneak behatu zien lehen aldiz Brush uhartean, Bawley Pointetik gertu. Apirilaren 29an, Cookek eta bere tripulazioak lurra ukitu zuten lehen aldiz kontinentean, gaur egun Kurnell penintsula bezala ezagutzen den leku batean. James Cook gweagal izeneko tribuarekin jarri zen harremanetan lehen aldiz. Espedizioa Australiako ekialdeko kostarekin topo egingo duten europarren lehen espedizioa izan zen.


==== Europar kolonizazioa ====

Alonso de Salazar esploratzaile espainiarra Marshall uharteetan lehorreratu zen 1529an. Beranduago, Krusensternek John Marshall esploratzaile ingelesaren omenez bataiatu ztiuen, 1788an Thomas Gilbertekin batera bisitatu zituenak, Botany Baytik Kantonerako bidean. 
1789an, William Blighen aurkako Bountyko matxinadako matxino batzuk Pitcairn uharteetan bizitzen amaitu zuten. Britainia Handiak ere koloniak ezarri zituen Australian 1788an, Zeelanda Berrian 1840an eta Fijin 1872an, eta Ozeaniako zati handi bat Britainiar Inperioan sartu zen. Gilbert uharteak (gaur egun Kiribati) eta Ellice uharteak (gaur egun Tuvalu) britainiarren eraginpean geratu ziren XIX. mendearen amaieran.
Frantziako misiolari katolikoak 1834an iritsi ziren Tahitira; 1836an kanporatu zutenean, Frantziak gerra-itsasontzi bat bidali zuen 1838an. 1842an, Tahiti eta Tahuata frantses protektoratu izendatu zituzten, misiolari katolikoei eragozpenik gabe lan egiten uzteko. Papeetē hiriburua 1843an sortu zen. 1853ko irailaren 24an, Napoleon III.aren aginduz, Febvrier Despointes almiranteak Kaledonia Berriko jabetza formala hartu zuen eta Port-de-France (Nouméa) 1854ko ekainaren 25ean sortu zen. 1860rako Ozeaniako herrialde gehienen gehiengoa kristaua zen. 
1905ean, britainiar gobernuak Ginea Berriko hego-ekialdeko administrazio-erantzukizunaren zati bat Australiari transferitu zion (gune hori "Papuako Lurralde" izendatu zuen); eta 1906an, gainerako erantzukizun guztia Australiari transferitu zion. Espainiak Marshall Uharteak eskatu zituen 1874an. Alemaniak koloniak ezarri zituen Ginea Berrian 1884an eta Samoan 1900ean. Ameriketako Estatu Batuak Ozeano Barean ere hedatu zen, Baker uhartetik eta Howland uhartetik hasita, 1857an, eta Hawaiirekin jarraituz, 1898an. Estatu Batuen, Alemaniaren eta Erresuma Batuaren arteko desadostasunek 1899ko Hiruko Hitzarmenera eraman zuten.


=== Historia modernoa ===

Ozeaniako lehen lehorreko erasoetako bat Samoa alemaniarraren okupazioa izan zen 1914ko abuztuan Zeelanda Berriko indarrek egin zutena, Lehen Mundu Gerran. Samoa hartzeko kanpaina odol-isurketarik gabe amaitu zen, Zeelanda Berriko 1.000 lagun baino gehiago Alemaniako kolonian lehorreratu ostean. Australiako indarrek Alemaniar Ginea Berria eraso zuten 1914ko irailean. Australiar konpainia batek eta gerraontzi britainiar batek alemaniarrak eta haien menpeko kolonialak setiatu zituzten, alemaniarren errendizioarekin amaituz.
Japoniako Armada Inperialak Pearl Harborri egindako erasoa, Hawaiiko Pearl Harborren, 1941eko abenduaren 7ko goizean, ezusteko eraso militarra izan zen. Erasoak AEB Bigarren Mundu Gerran sartzea eragin zuen, Pazifikoko Gerra hasiz. Ondoren, japoniarrek Ginea Berria, Salomon uharteak eta Ozeano Bareko beste uharte batzuk inbaditu zituzten. Japoniarrak Koraleko Itsas Guduan eta Kokodako Bideko kanpainan atzera bota zituzten 1945ean garaituak izan aurretik. Itsas gudu eremu nabarmenetako batzuk Bita Pakako gudua, Salomon uharteetako kanpaina, Darwinen aurkako aireko erasoak, Kokada Track eta Borneoko kanpaina izan ziren. Estatu Batuek Guamgo gudua 1944ko uztailaren 21etik abuztuaren 10era libratu zuten, japoniar okupazio militarraren uhartea berriz konkistatzeko.
Australia eta Zeelanda Berria domeinuak bihurtu ziren XX. mendean, 1942an eta 1947an, hurrenez hurren, Westminsterreko Estatutua onartu zutenean. 1946an, polinesiarrek frantziar herritartasuna lortu zuten eta irlen estatusa itsasoz haraindiko lurraldearena izatera pasa zen; uharteen izena 1957an Polynésie Française (Polinesia Frantsesa) izena aldatu zen. Hawaii AEBko estatu bihurtu zen 1959an. Fiji eta Tonga 1970ean banandu ziren. 1979ko maiatzaren 1ean, Marshall Uharteen estatus politikoaren bilakaera aintzat hartuta, Estatu Batuek Marshall Uharteen eraketa eta Marshall Uharteetako Errepublikaren Gobernua onartu zituzten. 1971n Hego Pazifikoko Foroa sortu zen, eta 2000. urtean Pazifikoko Uharteen Foroa bihurtu zen.


== Demografia ==


=== Populazioa ===
Hurrengo taula demografikoak Ozeaniako geopolitikako azpieskualdeak eta herrialdeak erakusten ditu. Nazio Batuek erabilitako azpi-eskualde geografikoen eskemaren arabera daude sailkatuta taula honetako herrialde eta lurraldeak. Erakutsitako informazioak erreferentzia gurutzatuak dituzten artikuluen iturriak jarraitzen ditu; iturriak desberdinak direnean, salbuespenak argi eta garbi adierazi dira. Lurralde eta eskualde horiek beste kategoria batzuen mende daude, deskribapen bakoitzaren iturriaren eta xedearen arabera.


=== Hiririk handiena eskualdearen arabera ===
Australasia (metropolia, urbanoa edo hirirk handiena: Sydney)
Melanesia (metropolia, urbanoa edo hirirk handiena: Jayapura)
Mikronesia (metropolia, urbanoa edo hirirk handiena: Tarawa)
Polinesia (metropolia, urbanoa edo hirirk handiena: Honolulu)


=== Hizkuntzak ===
Ozeaniako jatorrizko hizkuntzak hiru talde geografiko handitan banatzen dira:

Hizkuntza austronesiarren familia handia, malaysiera (indonesiera) eta hizkuntza ozeanikoak (gilbertera, fijiera, maoriera eta hawaiiera, besteak beste) dituena.
Australiako hizkuntza aborigenak, Pama-Nyungan familia handia barne.
Ginea Berriko eta inguruko uharteetako papuar hizkuntzak, Trans-Ginea Berria familia handia barne.
Hizkuntza kolonialak hauek dira: ingelesa Australian, Zeelanda Berrian, Hawaiin eta beste hainbat lurraldetan; frantsesa Kaledonia Berrian, Polinesia Frantsesean, Wallisen eta Futunan; japoniera Bonin uharteetan; eta gaztelania Pazko uhartean eta Galapago uharteetan. Malaysieraren elkarreraginetik sortutako kreolerak ere badaude, edo hizkuntza kolonialak hizkuntza indigenekin, besteak beste, tok pisin, bislama, chavacano, Malayako zenbait hizkuntza komertzial eta kreollo, Hawaiiko pidgina, norfuk eta pitkern. Austronesiarren eta papuarren arteko kontaktuak hizkuntza mistoak sortu zituen, maisina kasu.
Etorkinek beren hizkuntzak ekarri zituzten eskualdera, hala nola mandarina, tagaloa, hindia, italiera, arabiera, portugesa, poloniera, alemana, espainiera, errusiera, koreera, kantonera eta greziera, besteak beste, Australian eta Zeelanda Berrian, edo Fijiko hindia Fijin.


=== Erlijioa ===

Ozeanian erlijio nagusia kristautasuna da (%73). 2011n egindako inkesta baten arabera, Melanesiako biztanleen %92, Mikronesiako biztanleen %93 eta Polinesiako biztanleen %96 kristauak ziren. Erlijio tradizionalak animistak izan ohi dira, eta tribu tradizionalen artean indar naturalak irudikatzen dituzten espirituak dira nagusi. 2018ko erroldan, Zeelanda Berriko herritarren % 37 kristautasunera afiliatu ziren, eta % 48k adierazi zuen ez zuela inolako erlijiorik. 2016ko erroldan, Australiako biztanleriaren % 52k adierazi zuen kristautasun motaren bat, eta % 30ek adierazi zuen ez zegoela erlijiorik. "Inongo erlijiotakoak" direla diotenak izan daitezke ateo, agnostiko, deistak edo humanista sekularrak. 
Tongan, eguneroko bizitzan eragin handia dute polinesiar tradizioek eta, batez ere, kristau fedeak. Marshall uharteetako Ahmadiyya sektaren meskita Mikronesiako meskita bakarra da. Beste bat Tuvalun sekta berekoa da. Samoan tenplu bahaista bat dago. 
Eskualdeko beste erlijio batzuk islama, budismoa eta hinduismoa dira, Australian eta Zeelanda Berrian gutxiengoen erlijioak direnak. Judaismoa, sikhismoa eta jainismoa ere badaude. Sir Isaac Isaacs Australian jaiotako Australiako lehen Gobernadore Nagusia izan zen eta Britainiar Inperioko lehen erregeorde judua izan zen. Vanuatun, Tannako hegoaldean, Filipe Printzearen Mugimenduaren jarraitzaileak daude.


== Ozeaniar nabarmenak historian zehar ==
Ernest Rutherford (Zeelanda Berria, 1871-1937), Kimikako Nobel sariduna.
Katherine Mansfield (Zeelanda Berria, 1888-1923), ipuingilea eta poeta.
Patrick White (Australia, 1912-1990), Literaturako Nobel sariduna.
Edmund Hillary (Zeelanda Berria, 1919-2008), Everest mendira igo zen lehenengo alpinista historian.
Bon Scott (Australia, 1946-1980), abeslaria AC/DC taldean.
Olivia Newton-John (Australia, 1948-), aktorea eta abeslaria.
Jane Campion (Zeelanda Berria, 1954-), zinema-zuzendaria.
Nick Cave (Australia, 1957-), abeslaria.
Russell Crowe (Zeelanda Berria, 1964-), zinema-aktorea.
Kylie Minogue (Australia, 1968-), abeslaria.
Jonah Lomu (Zeelanda Berria, 1975-2015), errugbi jokalaria.


== Erreferentziak ==


== Ikus, gainera ==
Uharteetako Ozeania


== Kanpo estekak ==