Η Ώρα ήταν βραχύβια καθημερινή απογευματινή εφημερίδα, η οποία κυκλοφόρησε στην Αθήνα το 1956.
Το πρώτο φύλλο κυκλοφόρησε στις 13 Φεβρουαρίου 1956, με διευθυντή τον Παναγιώτη Τζαννετάκη με την οικονομική υποστήριξη του Γεωργίου Καρτάλη. Η εφημερίδα εξέφραζε πλήρως τις θέσεις του αρχηγού του ΔΚΕΛ (Δημοκρατικό Κόμμα Εργαζόμενου Λαού) και τασσόταν υπερ των θέσεων του εκλογικού συνασπισμού της Δημοκρατικής Ένωσης, που έλαβε μέρος στις βουλευτικές εκλογές της 19ης Φεβρουαρίου 1956. Αυτοπροσδιοριζόταν ως «δημοκρατική» και φαίνεται να εντασσόταν στον χώρο της αριστεράς ενώ κατά τον Ηλία Νικολακόπουλο λειτούργησε ως ημιεπίσημη εφημερίδα του ΔΚΕΛ. Αναφέρεται, επίσης, ότι διευθυντής της εφημερίδας διετέλεσε και ο Γιάννης Λάμψας.
Δυο ημέρες μετά την έκδοση της εφημερίδας, δυο ανώτεροι αξιωματικοί υπέβαλαν μήνυση κατά του Παναγιώτη Τζαννετάκη, καθώς και κατά του Δημοκρατικού Κόμματος του Εργαζόμενου Λαού (που συμμετείχε στον εκλογικό συνασπισμό) και του Γεωργίου Καρτάλη, σε απάντηση δημοσιεύματος ότι «ορισμένοι αξιωματικοί κινούνται για να επιβάλουν δικτατορία σε περίπτωση εκλογικής νίκης της Δημοκρατικής Ενώσεως».
Η Ώρα διέκοψε την κυκλοφορία της στις 13 Δεκεμβρίου 1956, έχοντας εκδώσει 266 φύλλα. Φύλλα της εφημερίδας βρίσκονται στη Bιβλιοθήκη της Βουλής των Ελλήνων.


== Παραπομπές ==