Le Regno Unite, o in forma longe Regno Unite de Grande Britannia e Irlanda del Nord (United Kingdom of Great Britain and Northern Ireland in anglese) es un pais in nord-west Europa. Le insula de Grande Britannia (Anglaterra, Scotia e Galles) es situate al nord-west del continente, separate de Francia per le Manica. Irlanda del Nord es encontrate al west, occupante le nord-est del insula de Irlanda, con le Republica de Irlanda al sud e west. Geographicamente, le Regno Unite e le Republica de Irlanda insimul forma le Insulas Britannic. Le Regno Unite formava parte del Communitates Europee e del Union Europee ab su accession in 1973 usque su partita (Brexit) in 2020.


== Nomine ==
Le nomine official del pais es Regno Unite de Grande Britannia e Irlanda del Nord (United Kingdom of Great Britain and Northern Ireland in anglese). Le nomine esseva proponite per prime vice in le Acto de Union de 1707, in le qual le regnos de Anglaterra e Galles decidiva constituer un nove regno unite con Scotia, le qual haberea le nomine de "Regno Unite de Grande Britannia". Plus tarde, con le Acto de Union de 1800 le insula de Irlanda passava a formar parte del pais, pro lo que le nomine esseva cambiate a “Regno Unite de Grande Britannia e Irlanda”. In 1927, quando le Republica de Irlanda obteniva le independentia, le pais obteniva su nomine actual “Regno Unite de Grande Britannia e Irlanda del Nord”.


== Linguas ==
Le Regno Unite non ha un lingua official ma le predominante es le anglese, un lingua germanic occidental que descende del anglosaxon, que conta con un gran numero de prestitos del nordic antique, del francese norman e del latino. Pro le expansion del Imperio Britannic, le lingua anglese expandeva se per le mundo e convertiva se in le lingua international assi como le secunde lingua plus parlate in le mundo.
Le linguas regional que ha recognition official in le Regno Unite (e le numero approximatemente de parlantes) son:
Scots o scote basse (~30% del population del Scotia, o ~1.6 milliones de personas).
Gaelic scote (~60,000 personas, un poc plus que 1% del population de Scotia).
Gallese (~20% del population de Galles, o ~600,000 personas).
Gaelic irlandese (~10% del population de Irlanda del Nord, o ~180,000 personas).
Cornuelliano (~2,000 - 3,000 personas in le contato anglese le plus sud-west, Cornuallia, o ~0.4 - 0.5% del population).


== Religion ==
Le Tractato de Union de 1701 que formava le Regno Unite, assecurava le protestantismo con un vinculo inter le Ecclesia e le Stato que permane usque le seculo 21. De iste forma, le christianismo es le religion con plus adherentes, sequite per islam, hinduismo, sikhismo e judaismo, secundo le datos obtenite in le censo de 2001.


== Vide etiam ==
William Wilberforce


== Referentias ==