文化大革命者，僉曰【無產階級文化大革命】，略稱文革，亦有十年内亂、十年動亂、十年浩劫之貶稱。

㊣ 惟文革，一九六六年五月十六日，『五一六通知』，始也。一九七六年十月六日，懷仁堂之變，竟也。夫大陸之訌亂，中共毛氏所肇，言「不破不立」。所破者，禮樂故律也。立者，無產階級之文化也。

【紅史•文革/索引】┃品┃本末┃叢傳┃經戒┃
════════════════════════


= ┃題該 =

  文革元年，五月，中共中央政治局彉大會議㫖行『中國共產黨中央委員會通知』『五一六通知』
 八月，中共八屆十一中全會㫖行『中國共產黨中央委員會關於無產階級文化大革命之決定』『十六條』文革是始。其間，死傷者以兆計，更有格而相食者，爰詳諸錄。

 夫主席毛氏既下「文革詔」，生員之在庠序者，皆命為「紅衛兵」，謂毛氏「紅司令」。 


= ┃行蹟 =

「品」
════════════════════════
——凡文革之具式者，諸如

公決、武鬪、私刑、強姦、輪姦、自殺、批鬪「下定决心，不怕犧牲，排除萬難，去爭取勝利。」--毛澤東致中共七大閉幕詞 
  紅衛兵衝擊公檢有司。未幾，法揆不行，政度是滯，上覆而下攘之，右傾而左擊之。
 先是，玄、赤劃判，成分殊異，此黑辠而朱貴也，貧惟偉光正，富惟當改造。其為墨者，有五類焉，其為絳者，亦有五類焉。黑五類者，曰「地主反壞右」，被諸柙檻，儘遭桎梏，躬受縲絏，命喪囹圄，直賤倫謬種耳。

  洎文革，譚厚蘭等引眾紅卒，設「討孔聯絡站」，與掘孔墳，一國之孔廟、孔林者，砸劫無算，悉為搗毀。至乃「海瑞罷官」事發，京兆尹吳晗罹芻髮之難，斯官吏之在朝、門僚之在野者，繼踵者夥，亦以辱至而已。圍毆批鬪，逕死阡陌。
  文革二年，一月，紅衛兵興焉，「打倒一切」而「全靣內戰」，休課、鬧革命。二月，陳毅䒭老帥斥責文革所謬，頃轉衊誣，劃為「逆流」，紅卒縱言誑語，史稱「全靣奪權」。毛主席澤東幾詔紅卒，覲見於皇苑。夫「大串聯」者，進京相傚，以為進步，旬月之間，交聯各省，疫癘蜂遊，不啻流行之氓。

  爾乃紅衛兵攻訐薄害，空織罪由，以寃無過，枉害大盛，學子與殘，雖禁莫止，批鬪陵辱，罔有不致者。見風使舵，逢君之惡，雖有高、低、貴、賤之分，忠、賢碎於虎口，縱劃官、民、左、右之派，貞、良斃乎豺狼。

國防部長彭德懷䒭以諫而見褫，事發奄爾。及文革，押入京內，衆指臨辱，批鬪之烈，詎啻仇讐。

武鬪者訌於內，批鬪者攻於外，反革命既執，大會爰開，及押反革命，棰之掠之，或示遊於道，或登檯，乃侮其軀，強衣之詭袍，項罣字牌，謂「現行反革命」，搦行在道，謂「燕飛」、「坐土飛機」、「噴氣式」。
────────────────────────

至若戡伐所涉，燔貨滅蹟，品物咸摧，弗克勝計，其有句連者曰「革命造反派」，「破四舊，立四新」：破除舊思想、舊文化、舊風俗、舊習慣，而建立四其新者。
菩薩夷面，僧侶還俗，古刹之鐘鐸也不全，儘為所壞，伽藍隳而廟宇燹焉。
樓檯殘垣，街衢破碎，市民之所居也不安，無户不軼，血雰漲而屍氣汎焉。

揚惡肆暴，窮凶恣虐，而辯謂「革命無罪」， 
構逆興亂，乘釁縱慝，而號稱「造反有理」。 
式惟亟絕，莫之能濟，泯良非人，為孽叵算。 
════════════════════════


= ┃原誌 =
 四清之季，毛書大字報「礟打司令部」，諱斥少奇、小平焉。會畢，時太尹劉少奇自謝罪，遜位。

 惟元年，既擢林彪，將難少奇。毛有褊議，言取締太尹，與會弗許。紅衛兵、紅小將以劉為宜恥者，謂之工賊，社論所刋，亦名之曰「中國之『蘇苞宗』」。批鬪罔輟，終日所遘，惟涎津是啐，譙詈是加，拳足是承。及歿，灼而窆之，喪葬從簡。 

 元年九月，又罷鄧小平，以為「修正主義第二」，黜卻京外，遐遣山林，「甘為地桯」，令譽惟縷。而諸鄧連坐，家門遭殃，戶有不盈，三罷以降，族戮幾絕。（按：夫小平之於文革也，厥罷者三，是為初罷也。）陳雲䒭受詘，讁放贛省，妻、子攜離，役於南昌，竝遣諸廠，俾任庸匠，「蹲點」者殹。

 時乃淺倫乘勢，輕文人，侮學究，誚之、譏之曰「臭老九」，指摘其言，必且申申詈曰「資產階級反動學術權威」、「現行反革命」、「右派文人」以為宜。寅恪聞梟號而攸藏見燔，舎予臨妬指而躳投於湖，傅雷與妻偕而自縊樑上。是以紛紛兆庶，人人自危，言而不慎，垂荷殘捩。

高攷既廢，泮宮幾扃，講授俱弛。朞月，而莘莘稟詔四播，悉造荒陲，上山下鄉，插隊落戶，悽言用遏，文攻武鬪，迨兹方休，紅衛兵出走，工宣隊建牙。

 文革二年，南寧武鬪，四二二大屠殺，時有食人焉，桂省有徒之弑師者，聚而食其官臟，以示所革命云

 文革六年，廬山更裁，陳伯達坐獄中。九月十三日，林彪走外蒙，以辟訌斥，偕妻、子等，空乘北赴，將趨蘇聯，未抵機毀，殞於大漠，俱歿。

 八年、九年，江青謀將「倒周儒」，公然斥之以「崇洋媚外」。十年春，四月嘩變，弔唁毋入。

 十年秋，九月上崩，得訃聞者，莫不泫然。是時也，京中之民，有其圖者，懷聖顏而拭目，擎紅冊而抆淚。無所持者，瞻城樓之巨相，悉泣涕其彌雰，相與造於天安門樓下，宛猶眾生之朝聖。

════════════════════════


= ┃列譚 =
「數文革之眾生，猶盛世之聊齋」════════════════════════

【甲】四人幫者，江、張、姚、王也。彼其四兇者，彪去而後得舉，蹈聚高位，整風日作，已而助紂為虐，罔不惟亂是作，攝片言而戕百士，恃上蔭而譖下民，冤假錯謬，是以肇案。鬪彭鬪劉，批林批孔，江尤為最。後，江被告出席，在庭，猶譫然自詡曰「我乃和尚打傘，無法無天耳！惟主席棋盤之上 ，妾，雖為一卒子焉，而獨為其過河者哉！」，司律判其刑，俾認其罪，弗服。

【乙】文革初，林彪謂「毛言卽眞理」，「蘇有赫魯曉夫者，易程改度，邦色遷化，其國統也遂不貞正矣。」至是，惟毛言之聖，奉諛亟臻，紛紛所持，皆「毛主席語錄」『毛主席语录』文革時亦俗云「紅寶書」者，興焉。身死異國，批為畔逆，其自致耶？固衰馳弗祕，初不相謀，為復然爾。惟彪之鷙猛，乃不之若者，徒以在武而不在政耳。越二年，夏七月四日，上曰「夫尊孔反法（反，背摘也），國民黨也謂其然，彪也可爾。」秋九月，澤東語外邦人曰：「朕覽中國之封建史（按：此封建者，蓋馬教之名，異乎周封建制），南面九州，能揚名萬世者，莫先於始皇帝。朕亦始皇也，彪也相謗以秦始皇。國人論秦法者，褒貶分明，惟朕謂秦是而孔非哉！」。或謂「彪擬奪神器，將篡大位。旦暮而見偵發，其子立果知謀不就，急，遂挾彪，先自亾出。顧渫漏不圖，爰察其逸，遣隳所乘。」後選編『林彪與孔孟之道』，江青董之。既畢，青與王洪文上請，欲以刊行，上可之，坐是，但見古跡有涉孔老二者，多被損隳，而文廟所當衝尤多焉。

【丙】別有康生者，姓張名宗可，字少卿，山東諸城人也。五九年廬山會議，宗可譖彭德懷，謂之反黨。六二年，有李建彤者作小說《劉志丹》，宗可誣為反黨，牽連甚眾。副總理習仲勛亦見誣焉。尋，補為中央書記處書記。
文革元年，間政治局常委。明年，忖劉少奇將傾，謂薄一波等為眾叛徒，而少奇其首焉。總理恩來知其險惡，居中斡旋，為伯達、青所沮。是為六十一人案。文革五年以還，康生觀彪之勢有變，稱疾不出。七年，拜副主席。列第四。九年，拜全國人大常委會副委員長。時康生病篤，復譖小平，毛或疑之。十二月十六日，卒。將瞑，自謂非畔徒也。改開三年，除康生籍，而列名於彪、青之黨。又其最嗜董貨，文革鈔戶，日以羅織取奪為務。善書畫，自號「魯赤水」，赤，謂其忠也，赤水，謂紅軍之四渡也，魯赤水，是則對語齊白石也，言齊白石三平，魯赤水三仄也，夫惟應時循化，巧媮類此。文革既寢，魯赤水萬辯猶且獲臨罪令已。

 【戊】有烈女張志新者，二年，以直言見囚。九年刑決，受辱至死。
志新甞諫眾曰「逾十年，後之視今，亦猶今之視昔也。人觀我今之於黨魁，猶我今觀昔之信鬼神者，皆是可哂，若神話之竒誕矣。故莫不外乎此，箇人而淩駕於全黨之上，非所宜也。今者，主席亦有過，其可獨尊耶？」

【己】有「犬儒」焉，委身四兇，盛頌文革。沫若諂事江青，又與澤東唱和，遂晉美仕。時胡風作三十萬言書以議事，青惡之，沫若乃撰文相攻訐。文革時有大字報，申申而詈旃，親族蒙戮，既而猶懷其媚，厥無常守，飭顏喪節，一至於斯也矣。文革之既發也，沫若益委身四兇。文革十年五月十二日，沫若為《水調歌頭·慶祝無產階級文化大革命十周年》以辱小平，逾五月又九日，華國鋒擒四兇於懷仁堂，沫若復為《水調歌頭·粉碎四人幫》以諂國鋒，其無恥至此也。改開元年死，年八十六。雖自名「開貞」，而沫若行事類此，其貞殆無存焉。
  
【庚】彼東瀛有女，曰重信房子者，淺誕譫妄，聞馬教之宜，傚毛氏之道，假此而欲以成事。其惟青年所瞻者，亦有以惑焉。 

糾不逞之眾，率亡命之徒，播無法之辭，合莫敵之勢。至而擾攘乎街衢，胥擊乎警事。 及文革六年，建號赤軍，「反美反帝」，奪攝銃鎗，械鬪累月。自六十年代以降，左亂興乎日本諸大學，西土文革而東國傚之，所謂聯合赤軍者（URA），庸兒不學，轉為暴徒耳。後兵敗失勢，退據群馬，乃有淺間山莊，綁架殺人，傷警弒母，憯案生焉。時其有劫匪，論其猛毒，亦莫甚於聯合赤軍者。弗就，遂劫機於中東，荒竄于北韓，莫不敗而已矣，而重信氏亦以定讞服刑。慶豐十一年，出自大阪獄。

【辛】宋彬彬，開國上將宋任窮之女也，文革起，罷課鬧事，時毛召小將，彬彬獻紅衛兵袖章，問其名，曰：彬彬。 毛問「文質彬彬乎？」 曰「然」。 毛喟歎曰「要武嘛」。 因改名「要武」，亦云「耀武」。 於是帥紅卒首，耀武揚威，囂淩師長，飛揚跋扈，聞之者懾。校長卞公仲耘，蒙其徒殘害者，是初開惡釁也。 文革畢，赴美留學，獎環境博士學位，後入美國籍，仕於麻塞諸塞州環保局，官拜大員。 甲辰秋，卒於美利堅紐約。

【壬】惟文革以降，文人志士，莫不臨辱受詘。錢鍾書者，紅卒令除閽，焉失所嗜，書於是乎未得讀焉。由是不能執筆，始擬《管錐篇》也。雖擲之以磧，縱掠其家，鍾書偕妻楊氏，為紅卒所薙以十字髮，所領以方矩牌，然而夫妻相覷而笑，終不改容。鍾書婿為某校師，講授歷史課，則辱殁焉。
  
【癸】時維絳世，必榮以身出白丁者，取譬在陳永貴之拝為副相。陳永貴，晉中昔陽人也。

永貴類居白丁，大字不識，社論所刊，嘗謂之半文盲。雖然，永貴猶且出知昔陽縣，三訪外邦，官至國務院副總理。永貴為相，不啻醜類擅道，學彼大寨，衆生餒殍，末世憯相，洵可哂焉。
文革以後，大寨益見鍾。總理恩來謂永貴曰「盍自成紅卒？」乃簡擇士女於大寨，名為「總戰派」，號為「晉中野戰軍」。與「兵團派」大相鋒鏑。文革二年，擢為晉省革命員委會副主席。三年冬，永貴斥新華社之頌大寨也不力。時軍曹揆新華社，聞之惶然，遽召諸社，且請以告眾。永貴不禮，捕風捉影，猶執轡有據，無中生有，大訶於眾，謂夫某攝影記者持『鐵姑娘隊長相』以求偶，復有記者以嫌大寨餐也不美，出則下館。又命新華社總社記者，必出其強有力者，始可以詣大寨。明年，躋身央委。七年，仕為相，入京，以代彪。自是，永貴益跋扈倨妄，非毛、周，則莫不以懼也。至于干部有不中其意者，必以加害。後，改開二年，胡耀邦謂大寨農作，直勞民傷財耳。永貴忿恚，蔑呼耀邦「狗㒲者、胡亂邦！」文革既竟，朞歲，再職政委。九月，赤高棉主波爾布特訪華，特入于晉，以覽永貴大寨。十二月，永貴為副尹，廻訪赤高棉。永貴曰「馬、列、主席，尚未能致共產，而彼柬埔寨，然乃致之矣哉！」初，永貴以自留地宜廢，及九年，遂言于毛曰「割資尾」，毛非之。自留地，小平所設也。改開元年，永貴再請以廢自留地，小平亦弗許。
爾乃小平之且復出也，永貴嘗數言于華國鋒，曰「君其切勿釋小平！彼釋，眾將棄我，謂逆先帝者也。且小平既出，豈其猶君是敬乎？」
改開三年，一月，永貴語小平曰「卿其旦旦而開會，累頒新政，吾庶幾弗能忍也。吾所欲問于卿者，則先帝之道，尚復行諸？先帝之旌，尚復擎諸？夫專政之無產，革命之不輟，此先帝之遺教也，尚復效諸？」
對曰「彼四人為政，今汝猶謂其時耶？是不慧可哂，殆如三歲小兒哉！夫中共之得失者何，所能言惟我耳。毛思想者何，所能論惟我耳。汝入黨復幾何哉？永貴同志，惟望行為黨人，其先自審夫！」
════════════════════════


= ┃點語 =
 【紅史氏曰】 十載之殃，邦亂民詭。四舊既破，道悳遂頹。故蹟隳毀，新設圮壞，珍貨佚散，賤值出賣。機儀銷鏽，禮教澌滅，風化澆醨，戮殺爭劫，一時風行，華夏泰運，中土朔統，是以殆殫損折。
  初，倉廩尚饒，而吏者不知發，塗有餓殍，而行者不相濟。肰則稼穡寖尠，五穀是匱，而三歲之荒烖以降，既知而弗敢發。縱其知以溥惻，敢以抗詔，亦無所以發，弗治而自乍氒辠。劉以訓毛，毛失其馭。夫文革，澤東之謀少奇。曷以謀為？爭柄奪權也。譬在彪、恩來者，共紂興暴，果能就霸，其惟時勢所薄乎？微是，必且覆德懷、少奇、小平之故轍，葢命不中保也。譬在四兇者，咸無榮悳，嚻淩構亂，椉亂世以逐鹿，冀取容以樊峯，雖跋扈一時則已，竟而槃桓乎朝堂之內，恆乃驍騁乎芥蟻之上，而俗謂四人之幫，寧若間以其眞主毛氏，相與為五焉。又文革中，桂省有徒之弑師者，聚而食其官臟，以示所革命云，是至為喪良泯善者也。及華國鋒持柄，纘紹赤緒，朞月以降，一旦之閒，其四兇之邪壬者，相繼歸案，併儷赤律。固惟舉國之紅衛兵者，又甚於四兇，鶩逐權直，然則假借於主席之名而行其毒猷，肆欺羸弱，用會暴慾，醜類惡行，於斯畢見，文革始終，彼羣不過汎汎之輩耳，夫惟其酷，固不待言而諭也。且後人之所詬，禍之所興，爰自毛氏，夫毛氏獨免於斯禍者，葢其恃武以禦黨內，亯崇以臨庶下，從衞正道者，徧連邑閭，擺撝丹冊者，彌䡬邨鎮，唯唯聽誨，就而掊人，天威既降，莫敢胥犯，犯者奪紀，必以誅遏，由始迨終，勢將以逾獨夫者，庶幾交斃。今者，巨相在懸，則文革亦未嘗已矣。

（按：玆用紀文革，尚不能誌攸據。非不之能羅也，果無鑿證耳。然，擬就雅纂，刋厥襍論，必以有徵也。設若契闊易判，俚俗巴䛐，謠詐譎訛，孰敢弗錄歟？陰謀如是，亦有以徵焉。）


= ┃引據 =