Τα λιονταράκια του κυρ-Ηλία ήταν ελληνικό τηλεοπτικό κωμικό σίριαλ, το οποίο προβλήθηκε από την ΕΡΤ1 το 1985.


== Περιγραφή ==
Το σίριαλ προβλήθηκε σε 2 κύκλους επεισοδίων. Ο 1ος, ο οποίος περιλάμβανε 25 επεισόδια, ξεκίνησε στις 23 Ιανουαρίου 1985 και ολοκληρώθηκε στις 31 Ιουλίου 1985 και μάλιστα ήταν το πρώτο σε δημοτικότητα τηλεοπτικό πρόγραμμα της σεζόν 1984 - 1985. Ακολούθησε 2ος κύκλος, ο οποίος όμως περιλάμβανε μόνο 6 επεισόδια, ξεκίνησε στις 14 Οκτωβρίου 1985 και ολοκληρώθηκε στις 19 Νοεμβρίου 1985. Το σίριαλ αυτό, προβλήθηκε ένα χρόνο αργότερα, στην Κύπρο από το ΡΙΚ.
Στα πρώτα 5 επεισόδια του 1ου κύκλου, ονομαζόταν Τα λιονταράκια μας και απ' το επόμενο μετονομάστηκε στον ανωτέρω τίτλο, πιθανότατα για να μην το μπερδεύουν οι τηλεθεατές με το σίριαλ Ο Ανδροκλής και τα λιοντάρια του, το οποίο ξεκίνησε να προβάλλεται από την ΕΡΤ2 μερικές εβδομάδες αργότερα (14 Φεβρουαρίου 1985). Κατά μία άλλη εκδοχή, το όνομα της σειράς άλλαξε αναγκαστικά, μετά από αίτημα του Αλέκου Σακελλάριου, γιατί θύμιζε τον τίτλο ενός θεατρικού έργου που είχε γράψει μαζί με τον Χρήστο Γιαννακόπουλο, το οποίο μετάφερε στον κινηματογράφο ο Ορέστης Λάσκος με τον τίτλο Η κρεβατομουρμούρα (1971) με πρωταγωνιστές τους Γιάννη Γκιωνάκη και Μάρω Κοντού. Επίσης, το σίριαλ αυτό η ΕΡΤ δεν το πρόβαλε ποτέ σε επανάληψη και σήμερα στο αρχείο της ΕΡΤ σώζονται μόνο τα 6 επεισόδια του 2ου κύκλου, κάτι σπάνιο για έγχρωμη σειρά, καθώς σχεδόν όλες οι έγχρωμες της κρατικής τηλεόρασης έχουν διασωθεί.


== Υπόθεση ==
Σε ένα αθηναϊκό προάστιο, ζουν ο πολιτικός μηχανικός Τέλης Αργυρόπουλος(Νίκος Κούρος) και ο καταστηματάρχης οικιακών ειδών Ηλίας Πετρίδης (Ιάκωβος Ψαρράς) με τις οικογένειές τους. Η οικογένεια Αργυροπούλου, εκτός από τον Τέλη, αποτελείται από τη σύζυγό του, Αθηνά (Άννα Μπράτσου), δεκαεπτάχρονη κόρη τους Ηρώ (Γιολάντα Μπαλαούρα) και τον μικρό τους γιο Αλέξανδρο (Λαέρτης Μαλκότσης). Αντίστοιχα, εκτός από τον Ηλία, η οικογένεια Πετρίδη αποτελείται από τη σύζυγό του Ευθυμία (Κατερίνα Γιουλάκη), την επίσης δεκαεπτάχρονη κόρη τους Μαρία (Βάσια Παναγοπούλου) και τον κατά δύο χρόνια μεγαλύτερό της αδελφό Γιάννη (Παύλος Ευαγγελόπουλος). Η Μαρία είναι ερωτευμένη με τον Πάνο Αντωνίου (Πάνος Μιχαλόπουλος) που εργάζεται σε τηλεοπτικό στούντιο, αλλά ο δεσμός τους συναντά εμπόδια τόσο από τον Ηλία Πετρίδη όσο και από τη μητέρα του Πάνου, Πόπη (Κούλα Αγαγιώτου). Στο στούντιο όπου δουλεύει ο Πάνος εμφανίζεται σε κάθε επεισόδιο ένας τραγουδιστής ή ένα συγκρότημα που παρουσιάζει ένα κομμάτι.
Κατά τη διάρκεια των αυτοτελών επεισοδίων της σειράς, οι δυο οικογένειες μπλέκουν σε διαφωνίες και άλλες χιουμοριστικές καταστάσεις, ενώ η υπόλοιπη γειτονιά παίρνει μέρος στις περισσότερες από αυτές.


== Πρόσωπα ==
Στο σίριαλ αυτό, έπαιζαν οι ακόλουθοι ηθοποιοί:

Ιάκωβος Ψαρράς - Ηλίας Πετρίδης
Κατερίνα Γιουλάκη - Ευθυμία Πετρίδου
Βάσια Παναγοπούλου - Μαρία Πετρίδου
Παύλος Ευαγγελόπουλος - Γιάννης Πετρίδης
Νίκος Κούρος - Τέλης Αργυρόπουλος
Άννα Μπράτσου - Αθηνά Αργυροπούλου
Γιολάντα Μπαλαούρα - Ηρώ Αργυροπούλου
Λαέρτης Μαλκότσης - Αλέξανδρος Αργυρόπουλος
Κούλα Αγαγιώτου - Πόπη Αντωνίου
Πάνος Μιχαλόπουλος - Πάνος Αντωνίου
Μίνα Νεγρεπόντη - Λία Καραπάνου
Κώστας Ευριπιώτης - Αχιλλέας
Νικόλ Κοκκίνου - Κατερίνα, θυρωρός
Πάνος Σολωμός - ΄Αλκης
Αγνή Βλάχου - Κυρία Γκούμα
Νίκος Ζιάγκος - Διονύσης
Δήμητρα Σερεμέτη - Ζωή
Δημήτρης Μεταξάς - Ντάνος
Σταμάτης Γαρδέλης - Σταμάτης
Τέτα Κωνσταντά - Σούλα


== Συντελεστές ==
Τη σκηνοθεσία και το σενάριο έκανε ο Γιάννης Δαλιανίδης και την τηλεσκηνοθεσία ο Βασίλης Βλαχοδημητρόπουλος. Επίσης ο Σταμάτης Γαρδέλης και η Τέτα Κωνσταντά, προστέθηκαν στο καστ όταν ξεκίνησε ο 2ος κύκλος επεισοδίων του σίριαλ, και ο Κώστας Ευρυπιώτης συμμετείχε μόνο στα 6 πρώτα επεισόδια και μετά αποχώρησε για να παίξει στο σίριαλ Ο Ανδροκλής και τα λιοντάρια του, της ΕΡΤ2.


== Παραπομπές ==


== Εξωτερικοί σύνδεσμοι ==
«Τα λιονταράκια του κυρ Ηλία» στο www.retrodb.gr