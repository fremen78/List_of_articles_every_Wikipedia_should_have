Samba (portugalca Samba) - Afrika ve Avropa üslüpleri esasında yaratılğan Brazil muzıka janrıdır. Samba, adet üzre, Brazil ve Karnavalnıñ timsali olaraq tayin etile. Braziliyalı icra eticilerniñ deyerlik episi, karyeranıñ belli bir vaqtında bu üslüpteki eserlerni icra etken edi, muzıkanıñ brazil üslüpleriniñ çoqusı ise sambanıñ tesirinden asıl olğan. Samba muzıkası ile, oña has samba adlı bir oyun icra etile. 
"Samba" sözü, semba (kimbundo tilinde “zevq-sefa” ya da kikongo tilinde “itibar”) degen merasim muzıkasınıñ Angola muzıka janrınıñ adından ve onen bağlı oyun üslübinden peyda olğanı dep sayıla. 


=== Samba-di-breki ===
Samba di breki (Samba de breque) - sambanıñ ğayıp olğan üslübi, onıñ esas hususiyeti, laqırdı qısımları yani dialoglar edi. Yırcınıñ yırlamağa ve farqlı seslernen laf etmege qabiliyeti olmaq kerek edi. Yırlarnıñ metin mevzuları, sıq küldürgen ikâyelerni tarif ete ediler. Breque, yırlardaki sıq-sıq kelgen “toqtatuvlar” sebebinden eski Brazil jargonında “aqsatmaq” demektir.