Un virus es un fator pico de infeta cual reprodui sola en selulas de un vivente. Viruses pote infeta tota tipos de viventes, incluinte animales, plantes, bateria, e arcea.
De cuando Dmitri Ivanovski ia presenta sua article en 1892 cual ia descrive un patojen nonbaterial infetante plantas tabaco, e Martinus Beijerinck ia descovre la virus mosaica de tabaco en 1898, sirca 5 mil spesies de virus ia es detaliosa descriveda, an ce on ave miliones de tipos. Viruses es trovada en cuasi tota ecosistemes sur tera, e es la esente biolojial la plu grande en cuantia. La studia de viruses es nomida virolojia, un suspesialia de microbiolojia.
Cuando no en un selula infetada o en la prosede de infeta un selula, viruses esiste en la forma de particulas autonom. Esta particulas, nomida viriones, es composada de (1) la materia jenetica (ADN o ARN), moleculas longa cual porta informa jenetical; (2) un "jacon" de protena, nomida un capside, cual ensirca e proteje la material jenetica; e, en alga casos, (3) un envelopa de lipidos cual ensirca la capside. La forma de esta particulas varia de formas simple como elicas e icosaedras a formas plu compicada. La plu de viruses ave viriones cual es tro peti per vide con un microscopio otical; un virion promedia es sirca senti la grandia de un bateria promedia.
La orijines de viruses en la evolui de viventes no es clar: alga pote es evoluida de plasmides, pesetas de ADN cual pote move entre selulas, e otras pote es evoluida de bateria. En evolui, viruses es un modo importante de transfere orizonal de jenes, cual crese diversia jenetical.


== Transmete ==
Viruses sperde en multe modos: viruses en plantas es tipal transmeteda de planta a planta par insetos cual come la sava de plantes, como afidos; viruses en animales pote es portada par insetos cual suca sangue. Viruses de gripe es sperdeda par tose o stornui. Noroviruses e rotaviruses, causas comun de gastroenterite viral, es transmeteda par la via fecal-bocal e pote es transmeteda de person a person par contata, entrente la corpo en comedas o acua. VIU (virus imunodebilia umana) es un de alga viruses transmeteda par contata sesual o par esposa a sangue infetada.
Infetas par viruses en animales provoca un responde imunial cual tipal elimina la virus infetante. Respondes imunial pote ance es produida par vasines, cual dona un imunia artifisial otenida contra la infeta spesifada. Alga viruses, incluinte los ci causa VIU e epatite virusal, evita esta respondes imunial e resulta en infetas cronica. Alga medisines antivirus ia es developada.


== Vivente o no vivente ==
On ave opinas diferente sur la demanda esce viruses es viventes o strutures organica cual interata con viventes. Los ia es descriveda como organismes a la borda de vive, car los semble organismes car los ave jenes, evolui par eleje natural, e reprodui. Ma, an si los ave jenes, los no ave un strutur selulal, cual es comun videda como la unia fundal de vive. Viruses no ave sua propre metaboli, e nesesa un selula ospitante per asembla produis nova. Donce, los no pote reprodui natural esta la selula ospitante (an si alga baterias, como ricetsia e clamidia, ance ave esta limita). La plu formas de viventes usa la divide de selulas per reprodui, ma viruses auto-asembla spontan entre selulas. Los difere de la crese autonom de cristales car los erita mutas jenetica e es efetada par eleje natural. La auto-asembla en selulas ospitante ave implicas per la studia de la orijina de vive, car lo suporta la ipotese ce vive pote ia comensa como moleculas organica auto-asemblante.


== Formas ==
Viruses mostra un diversia grande de formas e grandias, nomida morfolojias. Jeneral, viruses es multe plu peti ca bateria. La plu de viruses studiada ave un diametre de entre 20 e 300 nanometres. Alga filoviruses ave un longia completa de tan grande como 1400 nm; sua diametres es sola sirca 80 nm. La plu de viruses no pote es videda con un microscopio otical, nesesante scanes e microscopios de eletrones per imaji los. On ave cuatro tipos major de morfolojias:

Elical: Estas es composada de un tipo singular de capsomere pilada sirca un ase sentral per forma un strutur elical, cual pote ave un caveta sentra, o tubo; esta ordina resulta en viriones en la forma de un baston o fibre, cual pote es corta e rijida o longa e multe flexable.
Icosaedral: La plu de viruses de animales es icosaedral o cuasi-sferal; un icosaedro es la modo la plu bon per formi un casca cluida de su-unias identica.
Icosaedro longida: Esta es un icosaedron longida, e es la ordina comun de la testas de bateriofajes; esta strutur es composada de un silindre con un tapo a cada fini.
Envelopa: Alga spesies de virus envelopa se en un forma alterada de un de la membranas selula como la mambrana esterna de la selula ospitante o membranas interna como lo de la nucleo o reticulo endoplasmal, en esta modo ganiante un duple strata esterna de lipidos nomida un envelopa virusal; esta membrana ave protenas sur sua surfas codigida par la jenom de la virus per la jenom de la ospitante; esta metodo es usada par la viruses de gripe e VIH.
En ajunta de esta formas fundal, alga viruses es plu complicada: Los posese un capside cual es no pur elical e no pur icosaedral, e ce pote ave strutures plu, como codas de protena o un membrana esterna plu complicada. Alga bateriofajes, como la enterobateriafaje T4, ave un strutur composada de un testo icosaedral juntada a un coda elical, cual pote ave un base esagonal con fibres codal protende de protena. Esta coda ata como un siringa moleculal cual fisa a la bateria ospitante e alora injetante la jenom de la virus en la selula.


== Jenomes ==
Un varia enorme de stutures jenomal pote es videda entre la spesies de viruses; como un grupo, los conteni plu diversia strutural de jenomes ca tota otra formas de viventes. On ave miliones de tipos variante de viruses, an si sola 5 mil tipos ia es descriveda detaliosa. Per setembre 2015, la banco de datos de la NCBI (Sentro nasional per informa biotecnolojia, parte de la Instituis de sania de SUA) de jenomes de viruses ave plu ca 75 mil segues completa de jenomes, ma on ave, sin dutas, multe plu per descovre.
Un virus ave un jenom de o ADN o ARN. La majoria grande de viruses ave ARN. Viruses de plantas tende ave ARN de sola un elica. Bateriofajes tende ave ADN con du elicas.


== Maladias ==
Esemplos de maladias comun per umanas causada par viruses inclui cataro, gripe, varisela, e ulseras cataral. Maladias plu seria como ebola, SIDO (sindrom de imunodebilia otenida), gripe avian, e SRAS (sindrom respiral acuta sever) es ance causada par viruses. Otra maladias es investigada per descovre si los ave un virus como un fator causante, como la lia posible entre la erpesvirus 6 (HHV6) e maladias neurolojial como sclerose multiple e sindrom de fatiga cronica. On ave controversia sur esce la bronavirus, suposada a ante como un causa de maladias neurolojial en cavalos, pote causa alga maladias psiciatrial en umanas.
Viruses ave mecanicas diferente par cual los produi maladias en un vivente, cual depende xef de la spesie de virus. Mecanicas a la strato selulal inclui xef lise celulal, la rompe abri e seguente mori de la selula. En organismes multiselulal, si selulas sufisinte mori, la organisme completa va comensa sufre la efetos. An si viruses causa disturba de omostase sana, resultante en maladia, los pote esiste relativa sin feri en un vivente. Un esemplo es la capasia de la virus de erpes simple, cual causa ulseras cataral, per resta en un state dorminte en la corpo umana. Esta es un cualia de la viruses de erpe, incluinte la virus epstein-barr, cual causa febre glandal, e la virus varisela zoster, cual causa varisela e zoster. Esta viruses dorminte pote a veses es beneficante, car la presente de la virus pote crese imunia contra patojenes baterial, como yersinia pestis.
Alga viruses pote causa infetas cronica o cual permane, en cual la viruses continua reprodui en la corpo an con la mecanica de defende de la ospitante. Esta es comun en infetas par la virus de epatite B e C. Persones cronica infetada es nomida "portores", e ata como reservas de la virus infetosa. En poplas con proportios alta de portores, la malada es nomida endemica.