August, o Otavian (par latin Augustus o Octavianus; Rome, 23 Setembar 63 p.d.C. - Nole, 19 Avost 14), fo il prin imperadôr roman. Di chê volte che al fo adotât da Cesar al ve non Gai Juli Cesar Otavian, par latin Gaius Iulius Caesar Octavianus.


== Biografie ==


=== De nassince ae cjapade dal podê ===
Al nassè a Rome tal 63 p.d.C. di Gai Otavi e di Azie, che e jere gnece di Juli Cesar, ma al fo adotât dal barban tal 45, biel che lui al jere ditatôr; tal 43, cuant che chest al fo copât de innomenade conzure, Marc Antoni, che al jere un dai personaçs plui in viste di ducj, no i fasè vê la sô ereditât. Alore cetancj di chei che a speravin di profitâsi dal moment delicât par cjapâ chel toc di podê che a podevin si alearin cun Otavian, che a crodevin di rivâ a manovrâlu miôr di Marc Antoni, stant che al jere ancjemò un fantat e che nol jere possent tant che chel altri; cussì al podeve fâ cont sedi sui veterans di Cesar sedi su chei senadôrs che di Cesar jerin riversaris, vadì chei dal partît dai aristocratics. Tal 44 e tal 43 al rivà a sdramassâ lis trupis di Marc Antoni a Modine; aromai fuart dal sopuart dai siei soldâts, al vignì consul, dopo vê disfade la aleance cui aristocratics. Vint di lâ cuintri i sassins di Cesar, si aleà propite cun Marc Antoni e cun Marc Emili Lepit tal innomenât acuart che à non Secont triumvirât; al rivà a sdramassâ i cesaricidis, che a jerin condusûts di Brût e Cassi, te bataie di Filipos, in Macedonie, simpri tal 43. Tai agns seguitîfs al ve di viodi di Luci Antoni (40), fradi di Marc Antoni, che al ticiave une vuere civîl in Italie, e di Sest Pompeu (36), fi di Pompeu il nemì di Juli Cesar, che al controlave il mâr de Sicilie e de Sardegne; podopo al fasè fûr ancje Lepit, restant paron espotic de bande occidentâl dal Stât roman. A jevât però dut il podê restave tes mans di Marc Antoni, che al voleve trasformâ Rome intun ream dal stamp di chei orientâi. Otavian fasè vuere ancje cuintri di lui, che si ere aleât cun Cleopatre, la regjine d'Egjit. Cu la vitorie di Azi (31) e la cjapade di Alessandrie d'Egjit (30) al vignì paron di dut il stât e ancje dal ream di Cleopatre.


=== L'imperi ===
Otavian al jere il paron dal stât di fat, ma al veve ancje carghis che i davin un podé formâl: al fo consul, tribun de plebe, cjâf dal esercit e pontefiç massim; i fo dât il titul di imperator, vadì gjenerâl vincidôr, la peraule che e cjapà la significance che à cumò il furlan imperadôr, chel di August e chel di pater patriae, vadì pari de patrie. Al stravoltà dut l'implant aministratîf statâl, gjavant funzions e podês aes vecjiis magistraturis republicanis e dantju a funzionaris controlâts di lui e metint su un gnûf sisteme di provinciis e, in Italie di regjons. Al cirì di mantignî lis antighis tradizions e la religjon e i valôrs tradizionâi e lis istituzions republicanis; cheste e je une des difarencis dal sisteme metût su di August cui plans di imitazion de monarchie orientâl di Marc Antoni. A Rome al fasè tirâ su un grum di oparis e al fondâ gnovis coloniis atôr pal  Mediterani. Al ve ancje di viodi de trancuilitât dai confins, che lu fasè cu la fuarce des armadis, soredut a nord, e cun pats profitevui (i Parts acetarin di dâi indaûr lis insegnis che a vevin cjapât a Cras dopo vêi sdramassât l'esercit). Une spedizion che e le propite mal fo chê di Vâr in Gjermanie, che il barbar Armini i disterminà dutis lis legions tal bosc di Teutoburc.
August, e soredut il so conseîr e amì Mecenât, forin protetôrs di scritôrs e poetis, come Virgili e Orazi, che a dedin vite a une des etis plui impuartantis de leterature latine; August fo scritôr e poete ancje lui.
Al veve cjâr di cjatâ un bon successôr che al vuidàs ben l'imperi; muarts ducj chei che al veve sielzût prime, al nomenà Tiberi, che i sucedè cuant che lui al murì, tal an 14.


== Il teritori dal imperi ==
Ve une mape dai teritoris di Rome al timp di August:

in zal chei che a jerin za stâts concuistâts tai secui antecedents
in vert chei che al concuistà August
in colôr di rose i reams clients


== Bibliografie ==
E. Paratore, Storia della letteratura latina, Firenze, Sansoni, 1957


== Leams esternis ==
Augusto, Gaio Giulio Cesare Ottaviano, treccani.it