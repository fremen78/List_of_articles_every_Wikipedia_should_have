Héctor García Gil (1974, Lleón), tamién conocíu baxo'l alcuñu de Héctor Xil, ye un llingüista, articulista, investigador, escritor y traductor español, especializáu nel ámbitu del asturiano-llionés o llionés, onde ye reconocíu como ún de los representantes más activos na reivindicación de la mesma.


== Obra ==


=== Como llingüista ===
Siendo premiu d'investigación llingüística pola Academia de la Llingua Asturiana, cuenta nel so haber con diverses publicaciones científiques alredor de la dialeutoloxía, historia, fonética o lliteratura asturlleoneses.
En 2012 collaboró xunto a Fernando Álvarez-Balbuena tanto na redaición como na revisión de Xurdir, guía gramatical de lleonés, publicada pola Asociación Cultural Faceira, primer gramática del asturianu lleonés encontada nes fales vives nes provincies de Lleón y Zamora con un apueste ortográficu converxente col sistema normativu propuestu pola Academia de la Llingua Asturiana.


=== Como escritor ===
En 1996 coordinó la ellaboración del llibru Cuentos de Lleón, collaborando igualmente como escritor colos rellatos Güeyos escuros, La Nueite ensin fin y Un trabachu más (esti últimu col alcuñu de Lluis Fasgar). A partir de la publicación d'esta obra empieza a considerase la posibilidá d'un procesu de recuperación de la llingua autóctona na provincia de Lleón.
En 2006 foi ún de los escritores escoyíos pa participar na edición conmemorativa de la obra El Dialeutu Lleonés de Ramón Menéndez Pidal, onde amás de recoyese'l facsímil de la primer edición y de les encuestes realizaes pol creador de la escuela filolóxica española, axuntábense 11 obres de diversos autores en lleonés, ente los que'l rellatu La chave de ferruñu d'esti escritor, ejemplificaba el cultivu lliterariu nel dialeutu popularmente conocíu como patsuezu.


=== Como traductor ===
Participó con diversos testos y traducciones pa la revista científica Lletres Asturianes o los periódicos La Nueva España y La Crónica de León. Nel so llabor como traductor rescampla l'espublizamientu del llibru n'aragonés As zien claus (Las cien llaves) de Chusé Raúl Usón, traducíu al asturianu como Les cien llaves. Darréu en 2009 publica la traducción del ensayu sociollingüísticu en catalán Mal de llengües (Mal de llingües) de Jesus Tuson. En 2023 traduz un nuevu llibru n'aragonés de Chusé Raúl Usón, Enruenas, al asturianu baxo'l títulu de Murueques.


== Publicaciones ==
 (1996) Cuentos de Lleón. Alborá Llibros. ISBN 9788487562129.
 (2005) Les cien llaves. Trabe. ISBN 9788480533355.
Xil, Héctor (2006). El Dialeuto Leonés, edición conmemorativa. Relato La chave de ferruñu (en leonés). El Buho Viajero, páx. 115. ISBN 84-933781-6-X.
Mal de llingües. 2009. Araz llibros. ISBN 978-84-613-1998-5.
Murueques. 2023. Impronta. ISBN 978-84-126113-8-0.


== Ver tamién ==
Asociación Cultural Faceira
Academia de la Llingua Asturiana
Lleonés (asturlleonés de Lleón y Zamora)
Patsuezu
Cuentos de Lleón


== Referencies ==


== Enllaces esternos ==
Plantía:Dialnet