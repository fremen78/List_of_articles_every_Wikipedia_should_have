Abū Nuwās al-Hasan Ibn Hāni' al-Hakamī (n'árabe,  أبو نواس الحسن بن هانئ الحكمي) o simplemente Abū Nuwās (أبو نواس) o Abu Novas en treslliteración persa (circa 756, Ahvaz (es)  – circa 814 (greg.), Bagdag) foi ún de los más grandes poetes clásicos árabes. Nacíu na ciudá d'Ahvaz (Persia), convirtióse nun maestru de tolos xéneros contemporáneos de la poesía árabe, pero la so reputación básase en poesía báquica (del vino) (خمريات jamriyyat), y hacia l'amor homosexual (مذكرات mudhakkarat). Abu Nuwas entró asina na tradición folklórica, presente como personaxe delles vegaes nel llibru Les mil y una nueches.


== Vida y trabayos tempranos ==
So padre, Hani, al qu'Abu Nuwas enxamás conoció, pertenecía a la tribu árabe de los Banū Sa'd y yera soldáu del exércitu de Marwan II, y so madre Golban, d'oficiu texedora, yera persa.
Les biografíes nun concasen tocante a la data de nacencia de Abu Nuwas, asitiándola ente 747 y 762. Dalgunos dicen que nació en Damascu, en Basora o Ahwaz, siendo'l so nome al-Hasan ibn Hani al-Hakami. El so nomatu, Abu Nuwas (Padre del cerroxu de pelo), refiérense a les dos llargues guedeyes que-y cayíen nos costazos.
Vivió la so mocedá en Basora, au estudió'l Corán y la gramática y tuvo por maestru y amante al poeta Waliba ibn al-Hubab, llibertín célebre, que lu llevó a vivir con él a la ciudá de Kufa. De regresu en Basora estudió con Jalaf al-Ahmar, un maestru en poesía preislámica. P'ameyorar el so árabe, vivió una temporada ente los beduínos del desiertu, pero repunába-y esa vida y decidió volver a la populosa Bagdag.


== Exiliu y prisión ==
Abu Nuwas tuvo forzáu a fuxir a La Meca y dempués a Exiptu por un tiempu, dempués d'escribir una «elexía» d'allabancia a los Barmakíes, la poderosa familia de xerarques proteutores d'Abu y persiguida y asesinada pol califa d'esi entós, Harún al-Rashid de la dinastía abbasí. Pesie al ciñu que tenía na corte, nun dexó de pasar dalguna temporada na cárcel de resultes de la so vida hedonista y de la so afición al vinu.
Volvió a Baghdad en 809, asocedida la muerte d'Harún al-Rashid y xubiendo al tronu AlMuhammad al-Amin, el mozu y llibertín fíu d'Al-Rashid, d'apenes ventidós años, y antiguu pupilu d'Abu Nuwas, un güelpe de suerte, mientres el que se cree qu'escribió la mayoría de los sos poemes, yá qu'Al-Amin non solo yera un amante de les artes y les lletres sinón que, arriendes, compartía l'hedonismu d'Abu Nuwas, siendo la so comisión real más famosa la «casida» que compunxo n'allabancia d'Al-Amin. Pa desgracia d'Abu, el califa morrió a los cuatro años de reináu y asocediólu'l so hermanu, tamién amigu de les lletres y les artes, pero non de los bebedores y rebeyudos
Dizse que'l secretariu d'Al-Ma'mun engañó a Abu Nuwas por qu'escribiera una sátira escontra Ali, el xenru del Profeta, mientres taba bebíu. Zonbor lleó adré la poesía en públicu, y aseguróse de que Nuwas siguiera en prisión. Dependiendo de la bibliografía que se consulte, Abu Nuwas morrió en prisión, o morrió envelenáu por Ismail bin Abu Sehl, o dambes, cerca l'añu 815.


== Legáu ==
A Abu Nuwas considéraselu ún de los grandes poetes de la lliteratura árabe clásica. Influyó en munchos escritores posteriores, por mentar dalgunos, Omar Jayyam y Hafiz de Shiraz (dambos perses).
Una caricatura lluxuriosa d'Abu Nuwas apaez en delles ocasiones en Les mil y una nueches. Ente les sos poesíes meyor conocíes destaquen aquelles que faen risión de les Mu`allaqat, ye dicir los poemes de la poesía preislámica que'l so tema ye la señardá pol beduinismu, y qu'allaben la vida moderno en Bagdag como un contraste.
La so llibertá d'espresión, la so celebración al amor y al sexu ente homes, siguieron encendiendo l'ánimu de los sos censores:

 

Mientres les sos obres foron llargamente conocíes nos primeros años del sieglu XX, en 1932 la primer edición moderna y censurada apaeció n'El Cairu, dexando de llau dafechu tola poesía homoerótica. El Ministeriu Exipciu de Cultura mando qu'amburasen 6 000 llibros de la so poesía en xineru de 2001.
Cultivó primero una poesía na tradición árabe clásica, y dempués abandonóla, moflándose d'ella n'ocasiones, en favor de temes nuevos. Gran parte de la so poesía ye báquica y erótica, d'acordies cola so vida disipada. Les descripciones de les sos xordies que, xeneralmente, trescurren nuna tabierna xudía o cristiana pela nueche, son de gran realismu.
La so producción poética foi recoyida dempués de la so muerte polos eruditos al-Suli y Hamza al-Isbahani. Caltiénense aproximao 13.000 versos.
Pese a ser ún de los poetes árabes más apreciaos, dalgunes de les ediciones actuales de les sos obres "escaecen" incluyir los munchos poemes que dedicó a los sos múltiples collacios homes.


== Referencies ==


== Enllaces esternos ==
 Wikimedia Commons acueye conteníu multimedia sobre Abu Nuwas.
Les mil y una nueches