Mediena – nukirstų medžių (ir krūmų) kamienai, šakos ir šaknys; gamtinis produktas, naudojamas daugelyje gamybos sričių. Mediena gana lengvai apdorojama, turi gerų savybių. Kiekviena medienos rūšis yra skirtingo kietumo bei tankio, taip pat ir išvaizdos (tekstūros). Ši savybė ypač lėmė tai, kad mediena neretai naudojama vidaus apdailai. Iš retų ir brangių rūšių medienos gaminami baldai, pigesnės rūšys naudojamos kaip statybinė medžiaga, kuras, popieriaus gamyboje ir kitose pramonės šakose.


== Gavyba ir vartojimas ==
Per metus pasaulyje sunaudojama apie 4 mlrd. m³ medienos, daugiausiai – popieriaus gamybai ir kurui. Išsivysčiusiose šalyse išgaunama mažiau nei pusė visos medienos, tačiau suvartojama apie 80 %. Tuo tarpu besivystančiose šalyse pagaminama daugiau nei pusė, o suvartojama apie 20 %. Didžiausios medienos gamintojos (daugiau nei 100 mln. m³ per metus) yra Indija, JAV, Kinija, Brazilija, Rusija, Kanada, Indonezija, Etiopija.


== Produktai ==
Priklausomai nuo medienos apdirbimo, dažniausi pirminiai jos produktai yra:

Rąstai
Lentos
Lukštai (faneros sudėtinė dalis)
Drožlės (naudojamos plokščių, popieriaus gamyboje)


== Panaudojimas ==
Mediena naudojama:

Kurui
Popieriaus gamyboje
Statyboje
Baldų, įrankių rankenų, virtuvės bei sporto reikmenų gamyboje
Medžio drožyboje


== Medienos rūšys ==


=== Spygliuočių mediena ===
Kaip statybinė medžiaga dažniausiai naudojama spygliuočių mediena.

Eglė
labai minkšta, lengva, sakinga, džiūdama mažai traukiasi, lengvai apdorojama, šakota, todėl sunkiai obliuojama.
Pušis
minkšta, lengva, sakinga, džiūdama mažai traukiasi, lengvai apdorojama, lanksti, ypač nejautri drėgmei.
Maumedis
vidutiniškai kieta, vidutiniškai sunki, sakinga, vidutiniškai traukiasi džiūdama, ilgaamžė, atspari atmosferiniams pokyčiams.
Balteglė
labai minkšta, lengva, mažai sakinga, lanksti, traukiasi mažai, vidutiniškai atspari atmosferiniams pokyčiams, ne visada lengvai apdorojama, obliuojama lengvai įskyla.
Kedras
labai minkšta, lengva, lengvai skaldoma, labai lengvai apdorojama, ilgaamžė.
Kedrinė pušis
minkšta, lengva, lengvai apdorojama,


=== Lapuočių mediena ===
Lapuočių mediena, kitaip nei spygliuočių, dažniausiai naudojama apdailos, patalpų interjero detalėms.


==== Kietųjų lapuočių ====
Bukas
labai kieta, sunki, tanki ir tvirta, trumpaplaušė, labai traukiasi ir išsikreipia, garinta buko mediena išsikreipia mažiau, lengvai apdorojama ir beicuojama.
Guoba
kieta, vidutiniškai sunki, branduolio mediena labai atspari dilimui.
Klevas
labai kieta, vidutiniškai sunki, džiūdama mažai išsikreipia, lanksti, tvirta, sunkiai skaldoma, neatspari atmosferiniams pokyčiams, lengvai apdorojama, beicuojama.
Kriaušė
labai kieta, sunki, stipriai traukiasi, mažai elastinga, lengvai apdorojama
Ąžuolas
labai kieta, sunki, tanki, tvirta, bet elastinga, turi rauginių medžiagų ir todėl labai ilgaamžė, mažai traukiasi, lengvai apdorojama, beicuojama.
Uosis
labai kieta, sunki, klampi, labai elastinga, mažai skali, sunkiai apdorojama, mažai traukiasi, nejautri.
Vyšnia
kieta, sunki, tvirta, trumpaplaušė.
Puošniojo viršūklio mediena (tropinė, Vakarų Afrikos)
(neteikt. limba)
vidutiniškai kieta, vidutiniškai sunki, traukiasi ir išsikreipia mažai, lengvai apdorojama. Dulkės ir drožlės yra nuodingos.
Liepa
labai minkšta, tanki, skali, lengvai apdorojama, nestabili, neilgaamžė.
Mahagonis (Afrikos ir Vidurio Amerikos)
vidutiniškai kieta, nuo lengvos iki vidutiniškai sunkios, tvirta, traukiasi ir išsikreipia labai mažai, lengvai apdorojama ir poliruojama, ilgaamžė.
Afrikinio makoro mediena (tropinė, Vakarų Afrikos)
(neteikt. makorė)
vidutiniškai kieta, sunki, išsikreipia mažai, lengvai apdorojama, labai ilgaamžė.
Riešutmedis
vidutiniškai kieta, vidutiniškai sunki, tanki, klampi, smulkiaplaušė, traukiasi vidutiniškai, lengvai ir švariai apdorojama ir poliruojama, labai ilgaamžė.


==== Minkštųjų lapuočių ====
Topolis
labai minkšta, lengva, traukiasi vidutiniškai, lengvai apdorojama, reikalingi aštrūs įrankiai.
Tikmedis
vidutiniškai kieta, vidutiniškai sunki, alyvinga, labai ilgaamžė, traukiasi mažai, skeldėja lengvai, obliuojama įskyla, lengvai šlifuojama.
Balza
labai minkšta, itin lengva.
Beržas
minkšta, vidutiniškai sunki, tvirta ir klampi, elastinga, džiūdama labai išsikreipia, sunkiai skaldoma.
Alksnis
minkšta, lengva, tvirta, labai elastinga, skali, lengvai apdorojama, nejautri.
Gabunas (tropinė, Vakarų Afrikos)
labai minkšta, lengva, tanki, mažai traukiasi ir išsikreipia, lengvai apdorojama, bet plaušojasi (nešvarus pjūvis).


== Lietuvoje ==

2011 m. Lietuvos pramonėje sunaudota 4 mln. m3 medienos: 3 mln. m3 lentpjūvystėje ir 1 mln. m3 faneros ir plokščių pramonėje. Išpjauta 1,3 mln. m3 pjautinės medienos, pagaminta 25 tūkst. m3 faneros.
2011 m. pagal pardavimus didžiausios medienos gaminių gamybos įmonės Lietuvoje buvo: Swedspan Girių bizonas (259,8 mln. Lt), Boen Lietuva (235,9 mln. Lt) ir Klaipėdos mediena (186,1 mln. Lt). Didžiausios baldų gamybos įmonės pagal pardavimus tais pačiais metais buvo: Vilniaus baldai (238,4 mln. Lt), Freda (234,7 mln. Lt) ir Klaipėdos baldai (188,8 mln. Lt).


== Šaltiniai ==