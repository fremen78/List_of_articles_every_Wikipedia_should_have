Drevo je hromadné označenie pre kmene, konáre a korene stromov a krov bez povrchových pletív (a spravidla bez drene). Z botanického hľadiska to zodpovedá časti cievnych zväzkov (pevnému pletivu) rastlín, ktoré majú drevnatú stonku. Rastliny s drevnatými stonkami sú kry, korunné stromy alebo ihlanovité stromy. Taktiež drevnatie stržeň (stržeň – biologický stred stromu) buku.
Prírastky dreva za jedno ročné obdobie tvoria letokruhy.


== Poloha dreva v stonke a časti dreva ==
Jednotlivé časti stonky (u zložitejších rastlín) zvonka smerom dnu sú:

kôra: krycie pletivo
lyko: vodivé pletivo, presnejšie sitkovice
kambium (miazgový kruh): delivé pletivo
drevo:
vodivé pletivo, presnejšie cievy, cievice a živičníky.
výstužné pletivo (sklerenchymatické vlákna), presnejšie libriformové vlákna u listnatých a letné cievice u ihličnatých drevín
zásobné pletivo (parenchymatické vlákna)
stržeň: zásobné pletivo
Drevo vzniká z kambia (lyko je z felogénu). Ihličnaté dreviny majú jednoduchšiu štruktúru dreva ako listnaté, pretože listnaté sa vyvinuli z ihličnatých.
Z hľadiska veku má drevo tieto časti:

jadro (staršia, vnútornejšia časť, často tmavšia) avšak po čase na vzduchu bledne.
beľ (mladšia, vonkajšia časť), ktorá má jednotný tvar po celom kmeni.


== Zloženie ==
Rozlišujeme štyri úrovne poznania dreva:

makroskopická štruktúra – úroveň čistého dreva, ročných kruhov a chýb dreva.
mikroskopická štruktúra – úroveň buniek, tacheidy a trachee.
submikroskopická štruktúra – stavba bunkovej steny dreva, vrstvy dreva s1, s2, s3, libriformné vlákna.
chemická štruktúra – celulóza, hemicelulóza, lignín


=== Makroskopická štruktúra ===
O Makroskopickej štruktúre dreva rozhoduje: 

usporiadanie anatomických elementov (buniek v dreve)
morfológia
extraktívne látky (farba)
smer prerezávania buniek (rez)


==== Stržeň ====
Stržeň je biologický stred (nie vždy aj geometrický), pozostatok primárneho predlžovacieho rastu stromu. Priemer 2 – 5 mm na priečnom reze. Považujeme ho za chybu dreva. Tvary: kruhový (brest), trojhranný (buk), hviezdicový (dub), laločnatý (borovica), päťhranný (topoľ).


==== Stržňové lúče ====
V priečnom reze stromu vytvárajú vejárovito uložené čiary od stredu kolmo k obvodu kmeňa. Ich úlohou je rozvádzať asimiláty, vodu, zásobné látky a minerálne látky v priečnom smere kmeňa stromu. Plnia funkciu vodivú a zásobnú. Sú farebne odlišné od okolitého dreva a vytvárajú na radiálnom reze lesklejšie plôšky. Na tangenciálnom reze sú makroskopicky viditeľné v podobe jemných zvislých čiarok, farebne odlišných od okolitého dreva.


==== Stržňové škvrny ====
Sú dôsledkom poškodenia kambia (vrstva medzi lykom a drevom) larvami múch rodu Agromyza, ktoré tam kladú vajíčka. Potom, ako sa larva vyliahne a prehryzie von, sa táto rana zacelí a je v dreve rozoznateľná podľa tmavého sfarbenia.


==== Ročný kruh ====

Ročný kruh je vrstva dreva prirastená za jeden rok (vegetačné obdobie). Rok = vegetačné obdobie (rastie) + vegetačný pokoj (odpočíva).


===== Vegetačné obdobie =====
Menia sa podmienky ako vlhkosť pôdy a vzduchu, teplota, dĺžka a intenzita slnečného svitu. V závislosti na meniacich sa podmienkach sa mení aj kvantita a kvalita novovytvorených buniek. 
U drevín rastúcich v miernom pásme sú rozoznateľné dve kvalitatívne rozdielne vrstvy:

jarné drevo – svetlé, skoré, vodivé (prúdi ním voda z koreňov do koruny), redšie, tvorí sa v prvej polovici vegetačného obdobia
letné drevo – tmavé, neskoré, 3x hustejšie ako jarné, pevnejšie tvrdšie, tvorí sa v druhej polovici vegetačného obdobia, letné drevo má vyššie hodnoty fyziologických a chemických vlastnosti, preto pre kvalitu dreva je rozhodujúcu absolútna šírka LD a aj % jeho zastúpenia v RK (drevo ihličnatých stromov obsahuje 30 – 45 % LD v RK, drevo listnatých stromov obsahuje 30 – 45 %)
Prechod medzi jarným a letným drevom je ostrý, skokovitý a u listnatých drevín pozvoľný.


==== Beľ, zrelé drevo, jadro ====
beľ – fyziologicky aktívna časť kmeňa so živými bunkami a vodivou funkciou
jadro – stredová, farebne odlíšená, neaktívna zóna s mŕtvymi bunkami, plní len statickú funkciu
zrelé drevo – stredová, farebne odlíšená zóna s čiastočne živými bunkami


==== Živicové kanáliky ====
Anatomický útvar v dreve, v ktorom sa tvorí živica (letné drevo). Nachádzajú sa len v niektorých ihličnatých drevinách, napr. borovica, limba, smrek.
Podľa umiestnenia sa delia na:

horizontálne
vertikálne
Živica, ktorá ich vyplňuje, zvyšuje odolnosť dreva, výhrevnosť, znižuje nasiakavosť a sťažuje povrchovú úpravu.
Podiel živice z objemu dreva: 0,2 % smrek (smrek a jedľa majú takmer rovnaké drevo, len jedľa nemá živicové kanáliky), 1 % borovica.


==== Cievy ====
Pozdĺžne usporiadané vodivé pletivá v dreve listnatých drevín (ihličnany nemajú cievy). Nachádzajú sa ako v kruhovito-pórovitých, tak aj v roztrúseno-pórovitých.

jarné drevo – priemer ciev 0,2 – 0,4 mm
letné drevo – priemer do 0,1 mm
Usporiadanie ciev na priečnom reze, je dôležité pre identifikáciu dreva.


==== Farba dreva ====
Závisí od: 

druhu dreviny (beľová, jadrová)
čerstvosti rezu (napr. jelša sa dlhšie po spílení sfarbí na oranžovo)
vlhkosti dreva
technologického spracovania (sušenie, parenie, termowood, povrchové úpravy)


==== Vôňa dreva ====
živicová – smrek, borovica, smrekovec
kyslá – jedľa
horká – jadrové dreviny (duby, agát, orech...)
plesňová – breza, lipa


==== Hustota, tvrdosť dreva ====
Je daná podielom bunkových stien v objemovej jednotke dreva a obsahom vody v dreve.

ľahké drevo: 300 – 450 kg/m3
stredne ťažké drevo: 450 – 650 kg/m3
ťažké drevo: 650 – 800 kg/m3
Tvrdosť je úmerná hustote dreva.


== Delenia ==


=== Podľa druhu dreviny ===
ihličnaté drevo
jadrové (borovica, smrekovec, tis..)
zrelodrevné (smrek, jedľa..)
listnaté drevo:
kruhovito pórovité drevo (dub, cer, agát, jaseň, brest..)
prechodne pórovité drevo (orech, čerešňa..)
roztrúseno pórovité drevo (buk, jeľša, hrab, javor, breza, lipa, vŕba, topoľ..)
Alternatívne možno listnaté drevo rozdeliť na:

beľové (javor, jeľša, hrab, breza..)
jadrové (dub, brest, agát, jaseň, čerešňa, orech, topoľ, vŕba..)
zrelodrevné (buk, lipa..)
alebo

tvrdé drevo (dub, brest, jaseň, agát, orech, buk..)
mäkké drevo (lipa, vŕba, topoľ..)


=== Podľa krokov výroby ===
Po spílení sa strom upravuje na :

guľatina
výrez
porez
rezivo
dielec
výrobok


== Vlastnosti ==
Drevo je najstarší konštrukčný materiál človeka. Jeho vlastnosti závisia od druhových vlastností dreviny, stanovištných podmienok (výška, pôda, svetelné podmienky, veterné podmienky…), veku stromu/kra a miesta v kmeni.
Drevo je pružné a nestráca teplom nosnosť (žiarupevné). Výborne izoluje pred teplom a vibráciami. V drevených interiéroch je človeku spravidla príjemne a aj pekne vyzerajú.
Má rôzne farby podľa druhu stromu.


=== Prehľad drevín ===


== Zosychanie dreva ==
Schopnosti dreva zmenšovať pri vysychaní svoje rozmery hovoríme zosychanie. Zosychanie neprebieha v dreve po celú dobu vyparovania vody, ale len od okamihu kedy sa vyparí všetká voľná kapilárna voda a začne sa vyparovať voda hygroskopická (z bunkových stien) t. j. od okamihu, kedy vlhkosť dreva odpovedá bodu nasýtenia vlákien (20 – 30 %). Ako ukázali výskumné práce, jednotlivé prvky dreva sa pri zosychaní správajú rôznym spôsobom. Priemery ciev a parenchymatické bunky sa obyčajne zmenšujú v tangenciálnom smere a nepatrne sa zväčšujú v radiálnom smere. Drevné vlákna usychajú rovnako v terciálnom aj radiálnom smere. Dreňové lúče v smere šírky vysychajú viac než v pozdĺžnom smere. Preto nie je zosychanie dreva vo všetkých smeroch rovnaké. Najmenšie zosychanie pozorujeme v smere dĺžky vlákien a najväčšie v tangenciálnom smere.


== Iné projekty ==

 Wikicitáty ponúkajú citáty   od alebo o Drevo
 Commons ponúka multimediálne súbory na tému Drevo
 Wikislovník ponúka heslo  drevo