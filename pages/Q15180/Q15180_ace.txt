Uni Soviet atawa Uni Republik Sosialis Soviet (Сою́з Сове́тских Социалисти́ческих Респу́блик Soyúz Sovétskih Sotsialistícheskih Respúblik (SSSR)) nakeuh nanggroe komunih nyang teudong antara thon 1922-1991 di Eurasia.
Uni Soviet geunguy sistem politik saboh peureute nyang geudominasi uleh Peureute Komunih Uni Soviet sampoe 1990. Bah pih Uni Soviet seubeutoijih nakeuh saboh nanggroe kesatuan pulitek dari nanggroe-nanggroe nyang na di wilayah nyan deungon nang nanggroejih di Moskow, nyatajih Uni Soviet meurupa jeuet keu nanggroe nyang peumeurintahanjih that meusentral ngon sistem ekonomi kumando.
Revolusi Oktober nyang bicah di Rusia bak thon 1917 meuseubab runtohjih Kekaisaran Rusia. Lheueh nibak nyan, Peumeurintahan Seumentara Rusia, hana trep teudong cit padum-padum buleuen. Nibak watee kawom Bolshevik meunang lam Prang Sipil Rusia lheueh revolusi, Uni Soviet teuma geupeudong nibak tanggay 30 Buleuen Duwa Blaih 1922 ngon anggeeta Republik Sosialis Federasi Soviet Rusia, Republik Sosialis Federasi Soviet Transkaukasia, Republik Sosialis Soviet Ukraina ngon Republik Sosialis Soviet Byelorusia.


== Geografi ==

Deungon wilayah nyang luwaihjih 22.402.200 km2, Uni Soviet nakeuh euncit nanggroe nyang paleng luwah di donya. Luwah wilayah nanggroe nyan teuleuëng sa bagi nam dari daratan di muka bumoe rab saban luwahjih deungon Amirika Utara. Bagi peuet dari luwah wilayah Uni Soviet na di Ierupa seureuta jeuet keu pusat ekonomi ngon budaya. Wilayah blah rot timu Uni Soviet na di Asia nyang ureueng duekjih jareueng-jareueng, wilayah nyoe meubuju panyang sampoe trok u La'ot Pasifik di blah rot timu ngon Afghanistan di blah rot tunong. Uni Soviet meubeunteueng panyang leubeh nibak 10.000 km phon di timu sampoe u barat ji'ohjih na leubeh kureueng 7.200 km dari baroh u tunong, meulingkeue siblaih boh da'irah watee.
Uni Soviet nanggroe nyang na ceue that panyang di donya deungon panyang ceue leubeh dari 60.000 km, duwa weuek lhee ceue nyan na nibak gareh pante La'ôt Arktik. Uni Soviet meuceue lansong ngon Afghanistan, Cina, Ceko, Slowakia, Finlandia, Hongaria, Iran, Mongolia, Korea Baroh, Norwegia, Polandia, Rumania ngon Tureuki nibak thon 1945-1991. Uni Soviet ngon Amirika Carékat meuceue ngon Seulat Bering.
Krueng nyang that panyang di Uni Soviet nakeuh Krueng Irtysh. Gunong nyang that manyang nakeuh Puncak Komunisme (jinoe Puncak Ismail Samani) di Tajikistan nyang manyang jih na 7.495 m dari muka ie la'ot. Tasek nyang luwah di donya, La'ot Kaspia, leubeh le meuteumpat di Uni Soviet. Tasek ie tabeue paleng rayek ngon paleng lhok di donya, Tasek Baikal, meuteumpat cit di nanggroe nyoe.
Na limong boh da'irah iklim di Uni Soviet, yaitu tundra, taiga, stepa, guron ngon gunong-gunong.


== Referensi ==