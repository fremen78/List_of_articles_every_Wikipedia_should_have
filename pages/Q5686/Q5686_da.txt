Charles John Huffam Dickens (født 7. februar 1812, død 9. juni 1870) var en engelsk, victoriansk forfatter, født i Landport ved Portsmouth. I 1814 flyttede familien til London og senere til Chatham. Han fik ikke megen formel skolegang, men lærte meget på Londons gader, der kom til at spille en stor rolle i hans romaner. Dickens ville være journalist, og som 22-årig blev han ansat på en londonavis.
I 1836 giftede han sig med Catherine Hogart. De fik 10 børn, men blev skilt i 1858. Dickens skrev i mange forskellige magasiner og aviser. Med romanen Pickwick Klubben fra 1836 begyndte en utrolig karriere, fordi han appellerede til mennesker i alle aldre. På kort tid skrev han flere succesromaner som Oliver Twist (1837), Nicholas Nickleby (1839), Den gamle raritetsbutik (1841) og Et juleeventyr (1843).
Dickens skrev i udlandet romaner som David Copperfield (1850), To byer (1859) og Store forventninger (1861). Han brugte sin store popularitet til at angribe domstole og kostskoler, som udnyttede de fattige. Han døde i 1870 i London.


== Udmærkelser ==
Store forventninger (1861) blev i BBC's The Big Read i 2003 valgt til en af Englands 21 mest elskede romaner. Charles Dickens-museet ligger i London. I 2007 åbnede forlystelsesparken Dickens World i Chatham.
I Søborg i Gladsaxe kommune ligger Dickens Allé.


== Charles Dickens anvendt i kulturen ==
I 3. episode af Tv-serien Doctor Who fra 2005 ("The Unquiet Dead") optræder Charles Dickens som en aldrende, men højt anerkendt historiefortæller i 1860'ernes London. Han introduceres tidligt i afsnittet ved at fremføre en scene fra et juleeventyr foran et fuldt teater af tilhørere.
I Terry Pratchetts roman Dodger fra 2012 er en af de væsentligste biroller baseret på og navngivet efter Charles Dickens.


== Litteratur ==
Nielsen, Jørgen Erik og Pedersen, Viggo Hjørnager (red.): Dickens i Danmark, Museum Tusculanums Forlag, 2009, ISBN 978-87-635-2594-7.


== Eksterne henvisninger ==
Charles Dickens på gravsted.dk
Charles Dickens på Forfatterweb.dk

Charles Dickens og H.C.Andersen Arkiveret 31. oktober 2005 hos  Wayback Machine
Søren Sørensen har skrevet sin version af verdenshistorien, hvorfra dele af denne artikel stammer.
Charles Dickens på Bibliografi.dk
The Charles Dickens Museum – Officiel hjemmeside
Charles Dickens (1812-1870) Arkiveret 9. marts 2013 hos  Wayback Machine Links om forfatteren og nogle af hans værker.(På Modkraft.dk)