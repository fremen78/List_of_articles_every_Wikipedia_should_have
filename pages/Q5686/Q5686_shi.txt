Tcarlz Djun Huffman Diknz (s tnglizt: Charles John Huffam Dickens) iga yan umara Angliz d urgaz n tskla da akkʷ yiwin tisillit  ɣ uzmz Afikturi, ig yan umssnflul s yan umurs war amddur, nttan ad yuran ungal n Ulifr Twist d win Dafid Kubbrfild. 


== Tudrt nns ==


=== Amẓẓi nns ===
Ilul Diknz ɣ wis sa n Xbrayr n usggʷas 1812 ɣ Landburt, ɣ Fubrg n Burtsmut ɣ Inglatirra, ikk d yat twja tamanuzt, ig wis sin ɣ sa n twmat, izzri yan mẓẓi ifulkin ɣ Kint, is hlli tawja nns rad sul tmatti s Lunḍun ɣ 1816, ara lliɣ ingḍ babas ɣ waẓẓayn rad t inn issfaɣ sɣ tinml afad ad iswuri ɣ yan manifaktur n ssiraj n ihrkusn, Tcarlz dars sin d mraw n isggʷasn lliɣ ittyawkraf babas f waẓẓayn da ur ifri, ukan tawuri ad tcqqa f yan ufrux wan tagadda nns mqqar ar d gis ittawi imikk n ma s ad iddr, imil tsfk (tssḍɛaf) niɣ d tɣdn ɣ ugʷns nns tawargit ann d tarramt (rrɣba) ann ad ig yan urgaz iɣran d yan ufgan igan anddalsu (bu tdlsa), ɣ sin isggʷasn d malnin, rad trxu tassast f twja nns, iẓḍaṛ daɣ ufrux ad ad ilkm liḥḍaṛ nns. kiɣ dars tlla smmus d mraw n isggʷasn, illa fllas ad daɣ yar tiɣri nns, iftu ad iswuruy. Tufa as twja nns adɣar n umawas ɣ ubniq n yan unzzarfu. 


=== Tigẓwi nns ===
Tcarlz isti ad iskr tawuri n unɣmas, kra n isggʷasn drusnin ka ad izrin fad d gis yuman ufulls ad n tirra, iml ad ittara imnnitn isrtann i tkuyasin mqqurnin n wakud ann, issnti s uzzigiz ad isala igr ad n tskala, ɣ 1873 rad itahl yat tmɣart mi ismn "Katrin Hugart" ila dis mraw n tarwa, ɣ usggʷas ann nit, rad iẓṛ Tcarlz yan umurs imqqurn s ufaf n ufsar n mnnawt tfrawin n gigan d idlisn nns ɣ iɣmizn, ig yan gisn wungal n "tfrawin tifrmttanin n usgraw n Bikwik"  (S tnglizt: The Posthumous Papers of Pickwick club). 

Ɣ wayyur n Xbrayr 1837, yura adlis n Ulifr Twist ifsr t, ar gis ittals i tmsksalin n yan igigil igan agẓaw (aɛrrim) d umqrut (amẓluḍ) ɣ tɣrmt n Lunḍun,  agẓaw ad imsaras d mnck n tmariwin afad ad yaf ɣ tigira ida nns ɣ ddunit ad illasn ɣ wala ggutn ibkkaḍn d gar d uẓlaḍ d tukkṛḍa d usɣndf waḥdut ad igan asaka i tudrt ɣ tẓgiwin ann ḍuẓnin n iswak n Lunḍun.


=== Tawssrt nns d tigira n wussan nns ===
Tiɣʷrdin n gigan d tiwaɣitin ɣ ugns n twja, zun d lmut n babas, fadd s ultmas, fadd s yat illis n tam isggʷasn, arratn n Dikns rad ttɣulin uggar, ig t waddad n wungaln n "izmaz cqqanin" ittyawfsarn ɣ usggʷas 1854, d udlis n "itamn mqqurnin" . 
Tcarlz diknz rad tmdu tudrt nns lliɣ dars 58 n usggʷas acku f yat tassast n wul da as igan agʷri, mayad ɣ wass n 9 Yunyu 1870 ɣ tgmmi nns ɣ usarag n Gadzhil, ur d imil yucki yigi (lḥadat) ad  aylliɣ iga ntta amara akkʷ issugrn ɣ wakud nns d wakud afikturi s umata nns.  


== Idlisn nns ==
• Tifrawin tifrmttanin n usgraw n Bikwik - 1836 
• Ulifr Twist - 1838 
• Nikula Niklbiy - 1839
• Aḥanu n ndi - 1841 
• Birnabi Rudj - 1841
• Dumbiy d iwi - 1848
• Dafid Kubbrfild - 1850
• Tigmmi n abrfnt - 1853
• Izmaz cqqanin - 1854 
• Martn Tcuzzlwit - 1844
• Durrit Amẓẓiy - 1857
• Umiyn n snat tɣrmiwin - 1859
• Itamn mqqurnin - 1861 
• Amddakkl amazar - 1865 
• Asdɣas n Idwin Drud (Ur imdi) - 1870 


== Tisuɣal ==