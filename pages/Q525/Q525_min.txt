Matoari atau Surya (simbol: ) adolah bintang di pusek Tata Surya. Bantuaknyo ampia samparono bulek nan tadiri dari plasma paneh bacampua medan magnet. Diameternyo sakitar 1.392.684 km, kiro-kiro 109 kali diameter Bumi, dan massanyo (sakitar 2×1030 kilogram, 330.000 kali massa Bumi) mawakili kurang labiah 99,86 % massa total Tata Surya.
Sacaro kimiawi, sakitar tigo parampek massa Matoari tadiri dari hidrogen, sadangkan sisonyo didominasi helium. Siso massa tasabuik (1,69%, sapangkek jo 5.629 kali massa Bumi) tadiri dari elemen-elemen barek sarupo oksigen, karbon, neon, basi, dan lain-lain.
Matoari tabantuak sakitar 4,6 miliar taun nan lalu dek paluruahan gravitasi suatu wilayah di dalam sabuah awan molekul gadang. Sabagian gadang materi bakumpua di tangah, samantaro sisonyo mamipih manjadi cakram baredar nan kudian manjadi Tata Surya. Massa puseknyo samakin paneh jo padek inggo akhianyo mamulai fusi termonuklir di intinyo. Dipakirokan baso hampia sadoalah bintang lain tabantuak jo proses sarupo. Klasifikasi bintang Matoari, manuruik kelas spektrumnyo, adolah bintang deret utamo G (G2V) dan acok digoloangkan sabagai katai kuning dek radiasi tampaknyo labiah intens dalam porsi spektrum kuniang-sirah. Walau rononyo putiah, dari pamukoan Bumi Matoari tampak kuniang dek pambauran cahayo biru di atmosfer.
Manuruik label kelas spektrum,G2 manandokan suhu pamukoannyo sakitar 5778 K (5505 °C) jo V manandokan baso Matoari, layaknyo bintang-bintang lain, marupokan bintang deret utamo, sainggo energinyo diciptakan dek fusi nuklir nukleus hidrogen ka dalam helium. Di intinyo, Matoari mamfusi 620 juta ton metrik hidrogen satiok datiak.
Dulu, Matoari dipandang astronom-astronom sabagai bintang ketek dan indak pantiang. Kini, Matoari dianggap labiah tarang daripado sakitar 85% bintang di galaksi Bima Sakti nan didominasi katai sirah. Magnitudo absolut Matoari adolah +4,83. Akan tatapi, sabagai bintang nan paliang dakek jo Bumi, Matoari adolah benda paliang cerah di langik jo magnitudo tampak −26,74.


== Rujuakan ==


== Pautan lua ==
 Media tantang Matoari di Wikimedia Commons