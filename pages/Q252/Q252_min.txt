Republik Indonesia (Jawi: إندونيسيا) adolah sabuah nagara kasatuan di Asia Tenggara nan dilintasi dek garih khatulistiwa, barado di antaro banua Asia jo Australia sarato di antaro Samudra Pasifik jo Samudra Hindia. Indonesia marupoan nagara kapulauan paliang gadang di dunia nan tadiri dari 17.466 pulau, dek itulah inyo disabuik juo jo Nusantara. Salain itu, Indonesia marupoan nagara nan jumlah panduduaknyo paliang banyak kaampek di dunia jo nagara nan jumlah panduduak Muslim paliang banyak di dunia, walaupun sacaro rasmi bukanlah nagara Islam. Bantuak pamarintahan Indonesia adolah republik, jo Dewan Pawakilan Rakyat, Dewan Pawakilan Daerah, sarato Presiden nan dipiliah lansuang. Ibu kota nagaranyo adolah Jakarta. Indonesia babatehan jo Malaysia di Pulau Kalimantan, jo Papua Nugini di Pulau Papua alah itu jo Timor Leste di Pulau Timor. Nagara tatangga lainnyo adolah Singapura, Filipina, Australia, jo wilayah pasatuan Kapulauan Andaman jo Nikobar di India.
Dari Sabang sampai Merauke, Indonesia tadiri dari babagai suku, bahaso jo agamo nan babeda-beda. Suku Jawa adolah kalompok etnis paliang gadang. Samboyan atau motto Indonesia adolah "Bhinneka Tunggal Ika" (Babeda-beda tapi tatok ciek) nan bararti kabaragaman nan mambantuak nagara. Salain populasi padek jo wilayah nan lueh, Indonesia punyo wilayah alam nan mandukuang tingkek kaanekaragaman hayati nan paliang gadang kaduo di dunia.


== Etimologi ==
Kato "Indonesia" barasa dari kato dalam bahaso Latin iyolah Indus nan bararti "Hindia" jo kato dalam bahaso Yunani nesos nan bararti "pulau". Jadi, kato Indonesia bararti wilayah Hindia kapulauan, atau kapulauan nan barado di Hindia, nan manunjuakkan baso namo iko tabantuak jauah sabalun Indonesia manjadi nagara badaulek. Pado taun 1850, George Earl, saurang etnolog bakabangsoan Inggirih, awalnyo mangusuakan istilah Indunesia jo Malayunesia untuak panduduak "Kapulauan Hindia atau Kapulauan Malayu". Murid dari Earl, James Richardson Logan, manggunokan kato Indonesia sabagai sinonim dari Kapulauan India. Namun, panulihan akademik Balando di media Hindia-Balando indak manggunokan kato Indonesia, namun istilah Kapulauan Malayu (Maleische Archipel); Hindia Timua Balando (Nederlandsch Oost Indië), atau Hindia (Indië); Timua (de Oost); jo bahkan Insulinde (istilah iko dipakanalkan taun 1860 dalam novel Max Havelaar (1859), ditulih dek Multatuli, manganai kritik tahadok kolonialisme Balando).
Sajak taun 1900, namo Indonesia manjadi labiah umum pado lingkuangan akademik di lua Balando, jo golongan nasionalis Indonesia manggunokannyo untuak ekspresi politik. Adolf Bastian dari Universitas Berlin mamasyarakaikkan namo iko malalui buku Indonesien oder die Inseln des Malayischen Archipels, 1884–1894. Pelajar Indonesia partamo nan manggunokannyo iolah Suwardi Suryaningrat (Ki Hajar Dewantara), iyolah katiko baliau mandirikan kantua barito di Balando nan banamo Indonesisch Pers Bureau pado taun 1913.


== Sijarah ==
Nagara ko mamproklamasikan kamardekaannyo pado tanggal 17 Agustus 1945.


== Politik jo Pamarintahan ==

Indonesia manjalankan pamarintahan republik presidensial multipartai nan demokratis. Sarupo jo di nagara-nagara demokrasi lainnyo, sistem politik di Indonesia didasakan pado Trias Politika iyolah kakuasaan legislatif, eksekutif jo yudikatif. Kakuasaan legislatif dipaciak dek sabuah limbago barnamo Majelis Permusyawaratan Rakyat (MPR).
MPR pernah manjadi limbago tatinggi nagara unikameral, namun satalah amandemen ka-4 MPR bukanlah limbago tatinggi sarato komposisi kaanggotaannyo lai juo baubah. MPR satalah amandemen UUD 1945, iyolah sajak 2004 alah manjadi limbago bikameral nan tadiri dari 560 anggota Dewan Perwakilan Rakyat (DPR) nan marupoan wakil rakyaik malalui Partai Politik, ditambuah jo 132 anggota Dewan Perwakilan Daerah (DPD) nan marupoan wakil provinsi dari jalur independen. Anggota DPR jo DPD dipiliah malalui pemilu sarato dilewa untuak maso jabatan limo tahun. Sabalunnyo, anggota MPR adolah sadoalah anggota DPR ditambuah utusan golongan jo TNI/Polri. MPR kini diketuai dek Taufiq Kiemas. DPR kini diketuai dek Marzuki Alie, sadangkan DPD kini diketuai dek Irman Gusman.
Limbago eksekutif bapusek pado presiden, wakil presiden, jo kabinet. Kabinet di Indonesia adolah Kabinet Presidensial sahinggo para Mantari batangguang jawek bakeh presiden jo indak mawakili partai politik nan ado di parlemen. Walaupun demikian, Presiden kini yakni Susilo Bambang Yudhoyono nan diusuang dek Partai Demokrat manunjuak pulo sajumlah pamimpin Partai Politik untuak duduak di kabinetnyo. Tujuannyo untuak manjago stabilitas pamarintahan mangingek kueknyo posisi limbago legislatif di Indonesia. Namun pos-pos pantiang jo strategis umumnyo diisi dek Mantari tanpa portofolio partai (barasa dari sasaurang nan dianggok ahli dalam bidangnyo).
Limbago Yudikatif sajak maso reformasi jo adonyo amandemen UUD 1945 dijalankan dek Mahkamah Agung, Komisi Yudisial, jo Mahkamah Konstitusi, tamasuak pangaturan administrasi para hakim. Walaupun damikian kabaradoan Mantari Hukum jo Hak Asasi Manusia tatok dipertahankan.


== Administratif ==

Indonesia kini tadiri dari 38 provinsi, limo di antaronyo mamiliki status nan babeda. Provinsi dibagi manjadi 403 kabupaten jo 98 kota nan dibagi lai manjadi kecamatan nan dibagi lai manjadi kelurahan, desa, gampong, kampung, nagari, pekon, atau istilah lain nan diakomodasi dek Undang-Undang Republik Indonesia Nomor 32 Taun 2004 tantang Pamarintahan Daerah. Tiok provinsi mamiliak'i DPRD Provinsi jo gubernur; samantaro kabupaten mampunyoi DPRD Kabupaten jo bupati; kamudian kota mampunyoi DPRD Kota jo wali kota; sadonyo dipiliah langsuang dek rakyaik malalui Pemilu jo Pilkada. Bagaimanopun di Jakarta indak tadapek DPR Kabupaten atau Kota, karano Kabupaten Administrasi jo Kota Administrasi di Jakarta bukanlah daerah otonom.
Provinsi Aceh, Daerah Istimewa Yogyakarta, Papua Barat, jo Papua mamiliak'i hak istimewa legislatur nan labiah gadang jo tingkek otonomi nan labiah tinggi dibandingkan provinsi lainnyo. Contohnyo, Aceh bahak mambantuak sistem legal surang; pado taun 2003, Aceh muloi manetapkan hukum Syariah. Yogyakarta mandapek statuih Daerah Istimewa sabagai pangakuan tahadok paran pantiang Yogyakarta dalam mandukuang Indonesia salamo Revolusi. Provinsi Papua, sabalunnya disabuik Irian Jaya, mandapek statuih otonomi khusus taun 2001. DKI Jakarta, adolah daerah khusus ibukota nagara. Timor Portugis digabuangkan ka dalam wilayah Indonesia jo manjadi provinsi Timor Timur pado 1979–1999, nan kamudian mamisahkan diri malalui referendum manjadi Nagara Timor Leste.

Provinsi di Indonesia jo ibukotanyo


== Geografi ==

Lihat pula: Peta Asia dan Jumlah pulau di Indonesia

Indonesia adolah nagara kapulauan di Asia Tenggara nan mamiliaki 13.487 pulau gadang jo ketek, sakitar 6.000 di antaronyo indak bapauni, nan manyebar disekitar khatulistiwa, nan maagiah cuaco tropis. Posisi Indonesia talatak pado koordinat 6°LU - 11°08'LS jo dari 95°'BT - 141°45'BT sarato talatak di antaro duo banua iyolah banua Asia jo banua Australia/Oseania.
Wilayah Indonesia tabantang sapanjang 3.977 mil di antaro Samudra Hindia jo Samudra Pasifik. Laweh daratan Indonesia adolah 1.922.570 km² dan laweh parairannyo 3.257.483 km². Pulau tapadek panduduaknyo adolah pulau Jawa, dimano satangah populasi Indonesia bamukim. Indonesia tadiri dari 5 pulau gadang, iyolah : Jawa nan lawehnyo 132.107 km², Sumatera nan lawehnyo 473.606 km², Kalimantan nan lawehnyo 539.460 km², Sulawesi nan lawehyo 189.216 km², jo Papua nan lawehnyo 421.981 km². Bateh wilayah Indonesia diukua dari kapulauan manggunokan territorial lauik: 12 mil laut sarato zona ekonomi eksklusif: 200 mil laut, saarah panjuru mato angin, iyolah :


=== Sumber daya alam ===
Sumber daya alam Indonesia barupo minyak bumi, timah, gas alam, nikel, kayu, bauksit, tanah subur, batu bara, ameh, jo perak jo pambagian lahan tadiri dari tanah patanian sagadang 10%, pakabunan sagadang 7%, padang rumpuik sagadang 7%, hutan jo daerah bahutan sagadang 62%, jo lainnyo sagadang 14% jo lahan irigasi salaweh 45.970 km


== Demografi ==

Manuruik sensus panduduak 2000, Indonesia mamiliak'i populasi sakita 206 juto, jo dipakirokan pado taun 2006 bapanduduak 222 juto. 130 juto (labiah dari 50%) tingga di Pulau Jawa nan marupoan pulau bapanduduak tabanyak sakaligus pulau dimano ibukoto Jakarta barado. Sabagian basa (95%) panduduak Indonesia adolah Bangso Austronesia, jo tadapek juo kalompok-kalompok suku Melanesia, Polinesia, jo Mikronesia tarutamo di Indonesia bagian Timur. Banyak panduduak Indonesia nan manyatokan dirinyo sabagai bagian dari kalompok suku nan labiah spesifik, nan dibagi manuruik bahaso jo asa daerah, misalnyo Jawa, Sunda, Madura, Batak, jo Minangkabau.
Salain itu ado juo panduduak pandatang nan jumlahnyo minoritas di antaronyo adolah etnis Tionghoa, India, jo Arab. Mareka alah lamo datang ka Nusantara malalui padagangan sajak abaik ka 8 M jo manatap manjadi bagian dari Nusantara. Di Indonesia tadapek sakita 4 juto populasi etnis Tionghoa. Angko iko babedo-bedo karano hanyo pado taun 1930 jo 2000 pamarintah malakukan sensus jo manggolong-golongkan masyarakaik Indonesia ka dalam suku bangso jo katurunannyo.
Islam adolah agamo mayoritas nan dianuik dek sakita 85,2% panduduak Indonesia, nan manjadikan Indonesia nagara jo panduduak muslim tabanyak di dunia. Sisonyo baagamo Protestan (8,9%), Katolik (3%), Hindu (1,8%), Buddha (0,8%), jo lain-lain (0,3%). Salain agamo-agamo tasabuik, pamarintah Indonesia juo sacaro rasmi mangakui Konghucu.
Kabanyakan panduduak Indonesia batutua dalam bahaso daerah sabagai bahaso ibu, namun bahaso rasmi nagara, iyolah bahaso Indonesia, diajakan di saluruah sakolah-sakolah di nagara iko jo dikuasoi dek ampia saluruah panduduak Indonesia.


== Kabudayoan ==


=== Pertunjukan ===

Indonesia mamiliaki sakitar 300 kalompok etnis, tiok etnis punyo warisan budayo nan bakambang salamo baabaik-abaik, dipangaruahi dek budayo India, Arab, Cina, Eropa, jo tamasuak budayo surang iyolah Melayu. Contohnyo tarian Jawa jo Bali tradisional nan punyo aspek budayo jo mitologi Hindu, sarupo wayang kulit nan manampilkan kisah-kisah tantang kajadian mitologis Hindu Ramayana jo Baratayuda. Banyak juo seni tari nan barisikan nilai-nilai Islam. Babarapo di antaronyo dapek ditamukan di daerah Sumatera sarupo tari Ratéb Meuseukat jo tari Seudati dari Aceh.
Seni pantun, gurindam, jo sabagainyo dari bamacam daerah sarupo pantun Melayu, jo pantun-pantun lainnyo acapkali dipagunokan dalam acara-acara tatantu iyolah perhelatan, pentas seni, jo lain-lain.


=== Pakaian ===

Di bidang pakaian warisan budayo nan tanamo di saluruah dunia adolah karajinan batik. Babarapo daerah nan tanamo jo industri batik malipuiki Yogyakarta, Surakarta, Cirebon, Pandeglang, Garut, Tasikmalaya dan juo Pekalongan. Karajinan batik iko pun diklaim dek nagara lain jo industri batiknyo. Pakaian asli Indonesia dari Sabang sampai Merauke lainnyo dapek dikataui dari ciri-cirinyo nan dipakaikan di satiok daerah antaro lain baju kurung jo songketnyo dari Sumatera Barat (Minangkabau) jo Sumatera Selatan (Palembang), kain ulos dari Sumatera Utara (Batak), pakaian kebaya, pakaian khas Dayak di Kalimantan, baju bodo dari Sulawesi Selatan, pakaian bakoteka dari Papua jo sabagainyo.


=== Arsitektur ===

Arsitektur Indonesia mancaminkan kanekaragaman budayo, sijarah, jo geografi nan mambantuak Indonesia sautuahnyo. Kaum panyarang, panjajah, panyebar agamo, padagang, jo saudagar mambaok parubahan budayo jo maagiah akibaik pado gaya jo teknik bangunan. Tradisionalnyo, pangaruah arsitektur asiang nan paliang kuek adolah dari India. Tapi, Cina, Arab, jo sajak abaik ka-19 pangaruah Eropa manjadi cukuik dominan.
Ciri khas arsitektur Indonesia kuno masih dapek dicaliak malalui rumah-rumah adaik jo/atau istano-istano karajaan dari tiok-tiok provinsi. Taman Mini Indonesia Indah, salah satu objek wisata di Jakarta nan manjadi miniatur Indonesia, manampilkan kaanekaragaman arsitektur Indonesia itu. Babarapo bangunan khas Indonesia misalnyo Rumah Gadang, Monumen Nasional, jo Bangunan Fakultas Teknik Sipil jo Perencanaan di Institut Teknologi Bandung.


=== Ulahrago ===

Ulahrago nan paliang populer di Indonesia adolah bulu tangkis jo sepak bola; Liga Super Indonesia adolah liga klub sipak bola utamo di Indonesia. Ulahrago tradisional tamasuak sipak rago jo karapan sapi di Madura. Di wilayah jo sijarah parang antar suku, kontes pataruangan diadokan, sarupo caci di Flores, jo pasola di Sumba. Pancak silek adolah seni bela diri nan unik nan barasa dari wilayah Indonesia. Seni bela diri iko kadang-kadang ditampilkan pado acaro-acaro patunjuakan nan biasonyo diiriangi jo musik tradisional Indonesia barupo gamelan jo seni musik tradisional lainnyo sasuai jo daerah asanyo. Ulahrago di Indonesia biasonyo baorientasi pado laki-laki jo ulahrago spektator acok bahubuangan jo judi nan ilegal di Indonesia.
Di ajang kompetisi multi cabang, prestasi atlet-atlet Indonesia indak talalu mangasankan. Di Olimpiade, prestasi tabaik Indonesia diraiah pado Olimpiade 1992, dimano Indonesia manduduaki paringkek 24 jo maraiah 2 amek 2 perak jo 1 parunggu. Pado era 1960 hinggo 2000, Indonesia marajoi bulu tangkis. Atlet-atlet putra Indonesia sarupo Rudi Hartono, Liem Swie King, Icuk Sugiarto, Alan Budikusuma, Ricky Subagja, jo Rexy Mainaky marajoi kajuaroan-kajuaroan dunia. Rudi Hartono nan dianggok sabagai maestro bulu tangkis dunia, manjadi juaro All England tabanyak sapanjang sijarah. Salain bulu tangkis, atlet-atlet tinju Indonesia juo talok maraih gala juaro dunia, sarupo Elyas Pical, Nico Thomas, jo Chris John.


=== Seni musik ===

Seni musik di Indonesia, baiak tradisional maupun modern sangaik banyak tabantang dari Sabang hinggo Merauke. Satiok provinsi di Indonesia mamiliaki musik tradisional jo ciri khasnyo nan balainan. Musik tradisional tamasuk juo keroncong nan barasa dari katurunan Portugis di daerah Tugu, Jakarta, nan dikana dek sado rakyaik Indonesia malah hinggo ka mancanegara. Ado juo musik nan marakyat di Indonesia nan dikana jo namo dangdut iyolah musik baaliran  Malayu modern nan dipangaruahi dek musik India sainggo musik dangdut iko babedo bana jo musik tradisional  Malayu nan sabananyo, sarupo musik  Malayu Deli,  Malayu Riau, jo sabagainyo.

Alek musik tradisional nan marupoan alek musik khas Indonesia mamiliaki banyak ragam dari babagai daerah di Indonesia, namun banyak pulo dari alek musik tradisional Indonesia 'dimaliang' dek nagara lain untuak kapantiangan panambahan budayo jo seni musiknyo surang jo mamatenkan hak cipto seni budayo dari Indonesia. Alat musik tradisional Indonesia antaro lain malipuiki:


=== Boga ===

 
Masakan Indonesia bavariasi bagantuang pado wilayahnyo. Nasi adolah makanan pokok jo dihidangkan jo lauk dagiang jo sayua. Bumbu (tarutamo cabai), santan, ikan, jo ayam adolah bahan nan pantiang.
Sapanjang sijarah, Indonesia alah manjadi tampek padagangan antaro duo banua. Iko manyababkan tabaoknyo banyak bumbu, bahan makanan jo teknik mamasak dari bangso Melayu, India, Timur tangah, Tionghoa, jo Eropa. Sadonyo iko bacampua jo ciri khas makanan Indonesia tradisional, mahasiakan banyak kaanekaragaman nan indak ditamukan di daerah lain. Malah bangso Spanyol jo Portugis, alah mandahului bangso Balando jo mambaok banyak produk dari dunia baru ka Indonesia.
Sambal, sate, bakso, soto, jo nasi goreng marupoan babarapo contoh makanan nan biaso dimakan masyarakaik Indonesia satiok hari. Salain disajikan di waruang atau restoran, tadapek pulo aneka makanan khas Indonesia nan dijua dek para padagang kaliliang manggunokan garobak atau pikulan. Padagang iko manyajikan bubur ayam, mie ayam, mi bakso, mi goreng, nasi goreng, aneka macam soto, siomay, sate, nasi uduk, jo lain-lain.
Rumah makan Padang nan manyajikan nasi Padang, iyolah nasi disajikan basamo aneka lauk-pauk Masakan Padang, mudah ditamui di babagai kota di Indonesia. Salain itu Warung Tegal nan manyajikan masakan Jawa khas Tegal jo harago nan tajangkau juo tasebar laweh. Nasi rames atau nasi campur nan baisi nasi sarato lauk atau sayua pilihan dijua di waruang nasi di tampek-tampek umum, sarupo satasiun kareto api, pasa, jo terminal bus. Di Daerah Istimewa Yogyakarta jo salingkanyo dikana pulo nasi kucing sabagai nasi rames nan baukuran ketek jo harago murah, nasi kucing acok dijua di ateh angkringan, sajinih waruang kaki limo. Panganan ketek samisal kue-kue banyak dijua di pasa tradisional. Kue-kue tasabuik biasonyo babahan dasa bareh, katan, ubi kayu, ubi jalar, terigu, atau sagu.


=== Bahasa ===

Indonesia hanyo mamiliaki satu bahaso nasional atau bahaso nagara, yakni Bahaso Indonesia. Campua tangan nagara taadok bahaso nasional disalanggarokan malalui Badan Pengembangan dan Pembinaan Bahasa di bawah KeMantarian  Pandidikan dan Kebudayaan.
Indonesia mamiliaki labiah dari 721 bahaso daerah. Di antaro ratuihan bahaso daerah tasabuik, nan paliang banyak sebarannyo adolah di Papua jo Kalimantan, sadangkan nan paliang saketek adolah di pulau Jawa. Manuruik jumlah panutuanyo, bahaso daerah nan paliang banyak digunokan di Indonesia baturuik-turuik adolah: Jawa (80 juto panutua), Melayu-Indonesia, Sunda, Madura, Batak, Minangkabau, Bugis, Aceh, Bali, Banjar.
Bahaso Inggirih sabagai bahaso internasional alah dipakanakan dek pamarintah Indonesia kapado para pelajar muloi janjang pandidiakan dasa. Meski demikian, jo babagai alasan tadapek upayo untuak mahapuih palajaran bahaso Inggirih di tingkek sikolah dasa.
Bagi panganuik agamo Islam nan manjadi kaum mayoritas di Indonesia, bahaso Arab adolah bahaso asiang nan mandapek kaduduakan khusus, karano haruih dipraktikkan dalam ibadah harian tatantu, misalnyo salat. Walaupun demikian, bahaso Arab indak manjadi bahaso pagaulan umum sajak periode awal kabaradoannyo di Indonesia.


== Lingkuangan hiduik ==

Wilayah Indonesia mamiliaki kaanekaragaman makhluk hiduik nan tinggi sahinggo dek babarapo pihak wilayah ekologi Indonesia disabuik jo istilah "Mega biodiversity" atau "kaanekaragaman mahluk hiduik nan tinggi" umumnyo dikana juo sabagai Indomalaya atau Malesia manuruik panalitian baso 10 persen tumbuahan , 12 persen mamalia, 16 persen reptil, 17 persen buruang, 25 persen ikan nan ado di dunia hiduik di Indonesia, padohal laweh Indonesia hanyo 1,3 % dari laweh Bumi. Kakayoan makhluk hiduik Indonesia manduduaki paringkek katigo salapeh Brasil jo Republik Demokratik Kongo.
Walaupun damikian, Guinness World Records pado 2008 pernah mancatek rekor Indonesia sabagai nagara nan paliang kancang laju karusakan hutannyo di dunia. Satiok taun Indonesia kahilangan hutan salaweh 1,8 juto hektar. Karusakan nan tajadi di daerah hulu (hutan) juo turuik marusak kawasan di daerah hilir (pasisia). Manuruik catatan Down The Earth, proyek Asian Development Bank (ADB) di sektor kalauikan Indonesia alah mamicu tajadinyo aliah fungsi sacaro gadang-gadangan hutan bakau manjadi kawasan patambakan. Padohal hutan bakau, salain bafungsi malinduangi pantai dari abrasi, marupoan habitat nan elok bagi babagai jinih ikan. Kahancuaan hutan bakau tasabuik maakibaikkan nalayan harus mancari ikan jo jarak samakin jaauh jo manambah biayo operasional mareka dalam mancari ikan. Salain itu, hancuanyo hutan bakau juo maakibaikkan samakin rentannyo kawasan pasisia Indonesia tahadok terjangan aia pasang lauik jo banjir, talabiah di musim hujan.


== Rujukan ==


== Pautan lua ==

 Peta Indonesia pado Wikimedia Atlas

(Indonesia) Situs Resmi Pemerintah Republik Indonesia Archived 2012-02-03 di Wayback Machine.
(Indonesia) Kantor Berita Antara
(Inggirih) Pariwisata Indonesia
(Indonesia) Pemilu Indonesia Archived 2016-02-05 di Wayback Machine.
(Indonesia) Peringatan Kebangkitan Nasional Indonesia Archived 2015-06-24 di Wayback Machine.
(Indonesia) Data Kependudukan Resmi Indonesia Archived 2022-11-08 di Wayback Machine.
(Inggirih) Indonesia: Country Studies 1993
(Inggirih) Presentasi tentang Indonesia