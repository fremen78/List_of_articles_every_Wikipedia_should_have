Republik Indonesia, otutunan nogi sabaagi do Pogun Koisaan Republik Indonesia toi ko' Indonesia nopo nga iso pogun kopulauan tagayo id pomogunan, i poingiliu id tana tagayo do Asia Tenggara om Australia om id pialatan do Lautan Hindi om Lautan Pasifik. Indonesia nogi nga miwolit do Malaysia id Pulau Borneo, Papua New Guinea id Pulau Papua om Timor Leste id Pulau Timor. Pogun sombol nopo nga kaampai no Singapura, Filipina, Australia, wilayah India Kopulaun Andaman om Nicobar om Palau. Ibu negara om longkod pontadbiran Indonesia nopo nga id Jakarta.
Miampai soginumu 17,504 pulau, Indonesia nopo nga pogun kopulauan bobos tagayo id pomogunan. Miampai lobi kuang 279 riong mogigion di toun 2003, pogun diti nopo nga pogun kaapat di bobos togumu mogigiom om pogun miampai mogigion kiugama Silam i bobos tagayo id pomogunan. Pogun diti nopo nga pogun demokrasi kotolu bobos tagayo id pomogunan, kuasa serantau om roitan sabaagi kuasa pintangaan id suang do hal ehwal sompomogunan. Ekonomi Indonesia nopo nga ko-16 bobos tagayo id pomogunan tumanud do KDNK nominal om ko-7 bobos tagayo id PPP. Indonesia nopo nga republik, miampai parlimen om presiden i pilion miampai pointilombus.


== Etimologi ==

Ngaran Indonesia nopo nga naanu mantad boros Yunani Purba, Indos (Ἰνδός) om nesos (νῆσος), i kirati do "Kopulauan India". Tadon do ngaran diti nopo nga mantad abad ko-19, alaid po sobolum kinagabasan do Indonesia. Antakan di toun 1850, George Windsor Earl, songulun surupu etnologi Inggiris, pinoposogu do istilah Indunesia nga lobi orohian isio kumaa Malayunesians i sumuku kumaa mogigion id "Kopulauan India toi ko' Kopulauan Melayu". Id suang do torbitan di miagal, songulun mokiikinobos disio, i James Richardson Logan, minomoguno do Indonesia sabaagi sinonim montok Kopulauan India. Hali pia miagal di, lungkitas Belanda i minonuat montok ponorbitan do Hindia Timur nopo nga mangada montok momoguno do Indonesia; orohian nogi yolo do momoguno ngaran Kopulauan Melayu (otutunan sabaagi Maleische Archipel id suang do boros Belanda). Kalapas toun 1900, ngaran Indonesia nopo nga nokosiliu lobi umum montok tongolungkitas id labus do Belanda, om piipiro lungkitas id suang pogun montok ekspresi politik.


== Sajara ==

Id siriba do rahung ugama Hindu om Buddha, piipiro karajaan i nobontuk id pulou Sumatera om Jawa nokoumbal do nokodimpot kinalantayon miampai wilayah i pointongkop do pogun Malaysia om pulaou Mindanao maamaso timpu Majapahit mantad po di abad ko-7 gisom abad ko-14. Kinorikatan do dudumagang Arab mantad Gujarat, India minongigit do ugama Islam i nokosiliu sabaagi do ugama di bobos tagayo. 
Maamaso nokorikot o tulun Eropah di kotimpuunon abad ko-16, nokobontol yolo do piipiro pogun tokoro. Pogun-pogun tokoro diti nopo nga ouhan montok onuon montok diolo i manu monguasai do pamadangan rempah. Maamaso abad ko-17, nokoimbulai o Belanda sabaagi do kuasa di bobos agaras id pialatan do pogun-pogun Eropah, minangala do British om Portugis (suai ko' montok tana sinangod diolo id Timor Kosilahon). Minonguasa o Belanda do Indonesia sabaagi tana jajahan diolo gisom do Pisangadan POgun II, id kotimpuunon nopo nga maya do Syarikat Hindia Timur Belanda (VOC), om potilombus nopo nga najajah miampai potilombus do Belanda mantad po di kotimpuunon abad ko-19. 
Maamaso Pisangadan Pogun II, najajah o Belanda do Jerman, om nokuasa do Jepun o Indonesia. Kalapas minaganu do Indonesia di toun 1942, nokoilo o Jepun do tulun-tulun susumangod do Indonesia nopo nga tambalut pamadangan i manu miuhup om pointounda montok manahak do susumangod soira pokionuon. Soekarno, Mohammad Hatta, KH Mas Mansur, om Ki Hajar Dewantara nopo nga nonuan do pamagatangan mantad do Maharaja Jepun di toun 1943.
Maamaso di Gomot 1945, minombontuk o Jepun do iso jawatan kuasa montok kagabasan Indonesia; id siriba do panatalan kotinanan-kotinanan komulakan, tinimungan Pimpinan Soekarno nopo nga minongisytihar do kagabasan Indonesia kalapas notingkod o pisangadan Pasifik di toun 1945. Nosiliu i Soekarno do Presiden kumoiso Indonesia miampai i Mohammad Hatta sabaagi do monguunguhup presiden. Id suang do goos montok maganu kawagu do Indonesia, pinolintuhun do Belanda o angkatan tantara diolo. Goos-goos kiraha montok manalob kagabasan diti notutunan sabaagi 'tindakan polis' (Actie Politioneel). Id siriba do panatalan pisangadan tulun ginumuan om tantara Indonesia, ginayat kawagu do Belanda o tantara dau di 27 Momuhau 1949.
Di toun 1950-an om 1960-an, tinumanud i Presiden Soekarno do koguraan poinsuai-suai id kotimpuunon i om potilombus nopo nga miampai do blok sosialis, poomitanan nopo nga miagal do Republik Rakyat China om Yugoslavia. Toun 1960-an nopo nga minogintong do konfrontasi tantara kumaa Malaysia, pogun sombol i anggapon sabaagu pogun binontuk do Britain.
Jeneral Soeharto nokosiliu sabaagi presiden di toun 1967 miampai boros montok popotoronong do pogun mantad komunis kumaa Soekarno, i mumang no luhoi. Kalapas nakaanu i Soeharto do kuasa, boribu-ribu tulun Indonesia i nanadasan do tutumanud komunis nopo nga pinatai. Timpu pomorintahan di Soeharto solinaid do 32 toun nopo nga pinungaranan sabaagi Ponuhuan Wagu, piniadang do timpu pomorintahan di Soekarno i roiton sabaagi Ponuhuan Laid.
Nakalantoi i Soeharto do minanganu pelaburan labus pogun di agayo montok Indonesia, om pinapaasil do koinggoyoon ekonomi di osikap, hali pia au osulimbang, id Indonesia. Id kotimpuunon do regim Ponuhuan Wagu, strategi ekonomi pogun nopo nga winonsoi do sontinimungan surupu ekonomi i nakalantoi mantad Fakulti Ekonomi Universiti California, Berkeley, rinoitan sabaagi "Kelompok Berkeley". Hali pia miagal di, minomoruhang i Soeharto do kohoro-horoon tinan dau sondii miampai paganakan maya do rasuah di ogumu kopio om id kolimpupuson, sinansagan isio do mongidu mantad jawatan dau kalapas nokoimbulai o panaapan tagayo om kowoowoyoon ekonomi pogun di nokorutum kopio di toun 1998.
Mantad 1998 gisom 2010, kiwaa apat presiden id Indonesia: Baharuddin Jusuf Habibie, Abdurrahman Wahid, Megawati Soekarnoputri om Susilo Bambang Yudhoyono. Di toun 2014, nokosiliu i Joko Widodo sabaagi presiden Indonesia i bobos poinwagu.


== Geografi ==

Pogun Indonesia nopo nga poinladsong id pialatan do:

Latitud 6º U – 11º S om Longitud 95º T - 141º T
Rahat Pasifik miampai Rahat Hindi
Bonua Asia miampai do Australia
Indonesia nopo nga haro 18,018 pulau i poinsasad id sokitar garis khatulistiwa om kiiklim tropika. Lobi kuang 7,000 pulau haro mogigion. Limo pulau di bobos tagayo nopo nga Pulau Jawa, Sumatra, Kalimantan, Sulawesi, om Papua, miampai Pulau Jawa nopo nga sampapas mantad ginumu do mogigion Indonesia, sabaagi do pulau di bobos ososok.
Indonesia nopo nga poinladsong id sawat plat tektonik. Iti nopo nga kirati do Indonesia nopo nga insaru do kawaya gumogor pogun om nogi tsunami. Kinoyonon diti papasabap do Indonesia nopo nga haro lobi kuang 66 nulu kitapui, kohompit no Nulu Krakatau, iso nulu kitapui i bobos otutunan id pialatan do Sumatera om Jawa, nga noidu no di antakan timpu diti. 
Flora om fauna id Indonesia nopo nga poinsuai-suai kopio id pialatan do Kalimantan, Bali om pulau-pulau kotonobon id iso boogian miampai Sulawesi, Lombok om pulau-pulau id lobi ponong kosilahon id boogian do suai.
Pialatan ekologi nopo nga roiton do Garis Wallace, naanu mantad ngaran tulun di nokobontol. Garis diti nopo nga insaru gunoon sabaagi piolitan do Asia om Australasia. Mantad dii, otutunan o Indonesia sabaagi pogun dwibenua.


== Pomboogian Pontadbiran ==


=== Provinsi ===

Templat:Peta Indonesia
Indonesia nopo nga pogun di bobos tagayo id Asia Kabaatan Kosilahon. Montok popouhan do pontadbiran, binaagi o pogun diti kumaa 38 provinsi (iso Watas Poinsuai-suai (DI), i komoyon do Watas Poinsuai-suai Yogyakarta, limo watas miampai autonomi poimbida i otutunan sabaagi Papua, Papua Kotonobon, Papua Konuluhan, Papua Kabaatan om Papua Tanga om iso watas autonomi poimbida om poinsuai-suai i otutunan sabaagi Aceh om iso Watas Poimbida Kakadayan Tagayo (DKI), i otutunan sabaagi Watas POimbida Kakadayan Tagayo Jakarta Raya. Sobolum timpu Reformasi, kiwaa 27 no provinsi id Indonesia, miampai do Timor Leste nopo nga provinsi ko-27 di Madas 1976. Sundung po tu' miagal dii, sinumusuai o Timor Leste maya do ponimungan suara sumiliu pogun Timor Leste di 20 Mikat 2002.
Popoindalan o Indonesia do autonomi montok monikid pogun miampai tudu montok manahak liwang pongingkakatan i mogiagal id pointongkop pogun. Suai ko' autonomi, popoindalan nogi o pomorinta Indonesia timpu baino do prinsip ponikidan kuasa longkod montok pogun-pogun dau.
Id siriba nopo nga sanarai pogun id Indonesia :


=== Kakadayan Tagayo ===

Hopod kakadayan bobos tagayo id Indonesia tumanud do nuludan nopo nga miagal id siriba:

Jakarta: ibu negara Indonesia, longkod pomorintahan, om longkod pamadagangan
Surabaya: ibu kota Jawa Kosilahon, om kakadayan tuundorongon kapal rahat koduo bobos tagayo
Medan: ibu kota Sumatera Koibutan, om longkod pamadagangan id Sumatera
Bandung: ibu kota Jawa Kotonobon, om longkod pondidikan teknologi Indonesia
Palembang: ibu kota Sumatera Kabaatan sabaagi longkod pomorintaan karajaan Srivijaya di timpu nakatalib
Lampung: ibu kota Lampung i wayaan tapangkal do pulau sumatera
Makassar (di pogulu nopo nga Ujung Pandang): ibu kota Sulawesi Kabaatan, om kakadayan bobos tagayo id Pulau Sulawesi
Balikpapan: kota id Kalimantan Kosilahon, miampai Longkod Ekonomi om Pomorintahan Kalimantan
Semarang: ibu kota Jawa Tanga
Yogyakarta: ibu kota Watas Poinsuai-suai Yogyakarta, om longkod koubasanan Indonesia
Denpasar: ibu kota Bali, o ririkoton tutumombului montok kotombuluyan disan rahat id Indonesia.


== Demografi ==

Ginumu do mogigion Indonesia tumanud do bancian toun 2018 nopo nga soginumu 265.764.970 riong tulun, om Biro Statistik Longkod Indonesia om Statistik Indonesia minangaga do populasi nopo nga soginumu 265.764.970 riong di toun 2018.
Pomboogian do mogigion Indonesia nopo nga id suang do duo tinimungan. Ponong kotonobon Indonesia nopo nga kogumuan no do tinaru Melayu om boogian ponong kosilahon Indonesia nopo nga tinaru Papua. Suai ko' iri, haro nogi mogigion sompogunan miagal do Sina, India om Arab, nga okuri no. Soboogian tagayo do mogigion Indonesia nopo nga kiugama Islam (86.70% tumanud do banci di toun 2018) om i suai nopo nga kiugama Kristian (10.72%), Hindu (1.74%), Buddha (0.74%), om suai-suai po.
Pomoboogian do mogigion Indonesia nopo nga au osulimbang. Pulau Jawa sabaagi longkod pomorintaan nopo nga pulau di opidot kopio, miampai sampapas do ginumu mogigion dau. Koingkawasan kadar kosunian do mogigion Indonesia nopo nga akawas kopio. Mogigion Indonesia i mion id pulau-pulau ponong koibutan nopo nga okuri kopio, kopiadang do pogun-pogun sombol miagal ko' Jepun, China om India. Mantad dii, pogun-pogun Indonesia nopo nga kogumuan no okuri toi ko' aiso mogigion miampai kahara-haraan do posorili i kiliwang sabaagi ontokon montok dasar-dasar lebensraum (dasar ponginlaaban kuasa) mantad do kuasa-kuasa id ponong koibutan.


==== Kotumbayaan ====

Piipiro ugama suai nogi nga poindalanon id Indonesia. Miampai rasmi, Indonesia nopo nga popoindalan do sistom republik presiden om pogun koisaan miampai aiso ugama pogun di nakatatap. Indonesia nopo nga haro mogigion do Islam i bobos tagayo id pomogunan om prinsip kumoiso do impohon falsafah Indonesia, Pancasila, nopo nga popominog do mogigion dau montok otumbayaan kumaa "Kinorohingan Yang Maha Esa". Hali pia miagal dii, miagal di pinotolinahas do Mahkamah Porlmbagaan, sila kumoiso Pancasila diti nopo nga pongiktirafan di otolinahas kopio kokomoi do zat ketuhanan om pinatahak o rati sabaagi prinsip kokomoi woyo masi miampai id suang do tulun ginumuan di mogisuusuai kotumbayaan, iti nopo nga okon ko' pongokunan do doktrin teologi pointantu kokomoi poingkuro ugama toi ko' kotumbayaan nuru do poindalanon. Hali pia miagal idi, pomorintah Indonesia nopo nga haro kowoowoyoon do diskriminasi kumaa mogikaakawo kotumbayaan tinaru, ateis, om warganegara agnostik. Suai ko' iri, wilayah Aceh miampai rasmi nopo nga pinopogirot do undang-undang Syariah om otutunan miampai kowoowoyoon ponindasan kumaa ugama minoriti om seksual  Haro nogi koguraan pro-Syariah om fundamentalis id piipiro boogian pogun miampai minoriti Islam di bobos tagayo. 


== Pulitik ==

Garuda Pancasila nopo nga falsafah impohon montok pogun Indonesia i naanu mantad duo boros Sanskrit, "panca" i kirati do 'limo', om "sila" i kirati do 'impohon'. Pancasila nopo nga haro limo impohon di mogiungkait kopio om au milo do pitongkiadon:

Kinorohingan di Maha Esa (Ketuhanan yang Maha Esa)
Tulun di aadil om otoronong (Kemanusiaan yang adil dan beradab)
Koisaan Indonesia (Persatuan Indonesia)
Kotulunan di pimpinon do kabaalan id suang do permusyawaratan/porwakilan (Kerakyatan yang dipimpin oleh hikmat kebijaksanaan dalam permusyawaratan/perwakilan)
Kopiagalan sosial montok toinsanan mogigion Indonesia (Keadilan sosial bagi seluruh rakyat Indonesia)
Popoindalan o Indonesia do sistom demokrasi i pinuruanan do songulun presiden, om Pancasila nopo nga sunduan demokrasi. Noimpohon o demokrasi diti do limo impohon i pinungranan do Demokrasi Pancasila. 
Presiden Indonesia timpu baino nopo nga i Joko Widodo, i sinokodung do Partai Demokrasi Indonesia Perjuangan (PDIP). Majlis Musyawarah Rakyat (MPR) nopo nga lembaga dwidewan miampai 560 surupu Dewan Perwakilan Rakyat (DPR), soosongulun i mongongobi tulun ginumuan i nopili maya do parti politik, noruhangan do 132 surupu Dewan Perwakilan Daerah (DPD) i mongobi do provinsi i pinili maya do pomilian wilayah. Surupu DPR om DPD nopo nga pinili maya do pomilian raya om nolantik id jabatan solinaid timpu limo toun. Baino, pinuruanan o MPR di Bambang Soesatyo, DPR di Puan Maharani, om DPD nopo nga i La Nyalla Mattalitti.


== Ekonomi ==

Ekonomi Indonesia nopo nga nokotoguang do kinorotuon di kolimpupuson do dekad 1990-an, gama do Krisis Kousinan Asia i minogontok do soboogian tagayo do Asia antakan timpu dii. Baino, ekonomi do pogun diti nopo nga nokotonduli no lobi osonong. 
Indonesia nopo nga haro toud sandad di agayo kopio id labus Jawa, kohompit no do miak mata, gas sandad, timah, tembaga, om amas. Pogun diti nopo nga pongeksport do gas sandad koduo bobos tagayo id pomogunan. Nga timpu baino, nokotimpuun no Indonesia do sumiliu mongimport do miak mata. Asil pomutanan di apangkal kohompit no wagas, teh, kupi, rempah, om lubak. Tambalut pamadagangan Indonesia di bobos tagayo nopo nga Jepun, om Amerika Syarikat, miampai pogun-pogun sombol miagal do Malaysia, Singapura, om Australia. Indonesia nopo nga pogun di kiharo-haro kopio id gana do toud winoun om kotulunan, nga haro kasaro o kobolingkahangan komiskinan gama do au kopio koontok o kopongoturan do karajaan.
Bank Longkod id Indonesia nopo nga Bank Indonesia.


== Toud posorili ==

Gata i koumbal do otutunan sabaagi "amas toitom" id Indonesia nopo nga asil tapangkal do pialanan asing antakan timpu di pogulu po, om baino nopo nga poposoliwan koduo bobos tagayo sumuhut do Malaysia. 
Kelapa sawit: Kinoyonon pomutanaman kelapa sawit id Indonesia nopo nga noinlaaban. Produk tapangkal i maan ekporto nopo nga miak om isirong sawit.
Sigup: Kinoyonon pomutanaman sigup soginayo 198,000 hektar di toun 1979, miampai 92% mantad dii nopo nga tinanom do moroorobuat tokoro antakan timpu dii. 
Logam: Amas om perak nopo nga pinaasil do PT Aneka Tambang id watas Banten Kabaatan, om tembaga id Papua.
Asfalt: Perlombongan asfalt pinoindalan id Sulawesi Kabaatan Kosilahon. Kiwaa 19 lombong, kohompit no lombong di tagayo om i tokoro, soginumu 28.5 riong tan.


== Inus Koubasanan ==

Indonesia nopo nga ionon do lobi ko' hatus do tinaru, miampai ugama om kotumbyaaan di mogisuusuai. Tinaru-tinaru id Indonesia nopo nga kohompit no do Aceh (Melayu Tamiang om Gayo),
Batak (Karo, Toba, Mandailing, Pak-Pak, om Simalungun), Minangkabau, Melayu (kohompit no Melayu Deli, Melayu Palembang, Melayu Jambi, Melayu Pontianak, Melayu Bengkulu, Melayu Bangka Belitung, om suai-suai po), Rejang,
Lampung, Badui, Jawa, Sunda, Banjar, Bugis, Toraja, Bali, Ambon, Madura, Minahasa, Dayak, Betawi, Papua om suai-suai po. Islam nopo nga ugama majoriti id Indonesia lobi-lobi po id wilayah Indonesia Kotonobon (au kohompit o Batak), om Indonesia Tanga (au kohompit do Pulau Bali i kogumuan no kiugama Hindu om Sulawesi Koibutan i kogumuan kiugama do Kristian). Indonesia Kosilahon (Flores, Ambon, om Papua) miampai majoriti nopo nga kiugama Kristian om Katolik. Pulau Bali nopo nga iso no provinsi i miampai majoriti nopo nga kiugama  Hindu. Ugama-ugama suai miagal do Buddha om Konfusianisme nopo nga kogumuan no montok tulun Sina. Maya undang-undang, nookunan do ugama id Indonesia nopo nga soginumu (5) mantad do pomorintah, om iri nopo nga:

Islam
Kristian
Hindu
Buddha
Konfusianisme (roiton nogi sabaagi Konghuchu)
Ugama tradisional i haro no mantad po timpu komolohingan id Nusantara miagal do kotumbayaan Parmalim mantad tinaru Batak, Kejawen mantad tinaru Jawa, om suai-suai po i kiroromu do animisme, om haro nogi id Indonesia om tonudon miampai minoriti do tinaru-tinaru id pisuk. 
Inus koubasanan id Indonesia nopo nga mogikaakawo om mogisuusuai, tinaru Melayu nogi nga iso koubasanan i ogumu poindalanon id kinoyonon ionon do Melayu miagal do id wilayah tisan kosilahon Sumatra om tisan Kalimantan. Monikid provinsi id Indonesia nopo nga haro boros om koubasanan sondii sundung pia i mogiinsomok nopo nga haro piagalan.
Montok basaan, tinungkusan koubasanan di bobos otutunan id pointongkop pomogunan nopo nga batik. Monikid tinaru id wilayah (provinsi) id Indonesia nopo nga haro basaan koubasanan diolo sondii, om haro ahal-ahal di poinsuai-suai, i popokito do watas diolo. Watas-watas di otutunan montok industri batik nopo nga kohompit no Yogyakarta, Solo, om  Pekalongan. Basaan-basaan sandad Indonesia nopo nga otutunan mantad kowoowoyoon di mogisuusuai:

baju kurung miampai songket mantad Sumatra Kotonobon (Minangkabau)
songket palembang miampai motif di ogingo momoguno banang amas om sutra (Palembang)
kebaya
kain batik mantad Jawa
kain ulos mantad Sumatra Koibutan (Batak)
basaan poimbida Dayak id Kalimantan
baju bodo mantad Sulawesi Kabaatan
basaan kikoteka mantad Papua, om suai-suai po.

		
			
			
		
		
			
			
		
		
			
			
		
		
			
			
		
		
			
			
		
		
			
			
		
		
			
			
		

Sarung om Songkok nopo nga koubasan no gunoon do tongokusai id Indonesia, lobi-lobi po montok diolo i kiugama do Islam. Songkok nopo nga pakayon rasmi id tulu montok pomorintah id Indonesia, montok tongokusai. Kebaya nopo nga basaan adat i gunoon do tongoondu id Indonesia, i gunoon maamaso ababayan koubasanan, om kusai nopo nga momoguno do rasuk Batik sabaagi rasuk di popokito do identiti Nusantara. 
Inus pantun, gurindam, om suai-suai po nogi nga insaru posolimbahon id suang do ababayan-ababayan miagal do karamayan pisasawaan, om panggung koposolimbahan inus. Silat nopo nga inus mongumolig tinan sondii i posolimbahon id ababayan-ababayan kopokitanan om koubasan nopo nga tonudon do tuunion tradisional gamelan om suai-suai po, i kosudong do watas nontodon. 

Koinusan Indonesia nopo nga ogumu norohungan do piipiro koubasanan. Kiwaa piipiro candi Hindu om Buddha mantad abad-abad i nokodori id Jawa. Sayau Jawa om Bali di otutunan, koubasan no kisuang do aspek-aspek koubasanan om mitos Hindu. Inus sayau i au kirahung do gatang-gatang Islam miagal do Reog Ponorogo (Jawa Kosilahon) om Sayau Kecak (Bali). Inus sayau i kirahung do gatang-gatang Islam miagal do Sayau Saman om Sayau Seudati id Nanggroe Aceh Darussalam. Suai ko' iri, haro nogi wayang kulit i otutunan do pointongkop pomogunan, i popokito do susuyan-susuyan mitologi. 
Kiwaa ogumu kawo tuunion Indonesia, hali pia koubasanan toi ko' nokoburu. Tuunion koubasanan id Indonesia kohompit no keroncong Jawa i otutunon do toinsanan mogigion Indonesia gisom do id labus pogun. Ogumu kakamot do tuunion koubasanan Indonesia i otutunang pointongkop do pomogunan, miagal do Angklung mantad id Jawa Kotonobon. Haro nogi tuunion di otutunan kopio id Indonesia, i otutunan sabaagi do dangdut.
Dangdut nopo nga piomungan tuunion Melayu, India, om tuunion koubasanan suai id Indonesia.  Tuunion dii nopo nga lohowon sabaagi "dangdut" tu' tuni do 'dang' om 'dut', om nogi gama do muzik dangdut lobi nokuasa do tuni gandang om suling. Sinding-sinding dangdut nopo nga koubasan nopo posolimbahon do mononondig dangdut miampai gura tinan di kohiok om olomok tumanud do siniau do sinding, Kiwaa mogikaakawo wotik muzik dangdut miagal do Dangdut Melayu, Dangdut Moden (dangdut timpu baino nopo nga kakamot tuunion i noruhangan do kakamot tuunion nokoburu), Dangdut Pesisir (sinding dangdut mirolot do tuunion koubasanan do Jawa, Sunda), om suai-suai po. Di toun 1970-an, otutunan o dangdut sabaagi genre tuunion orkestra Melayu, om nokosiliu lobi otutunan mantad do dekat 1980-an. Tuunion dangdut nopo nga korohian do tulun-tulun Jepun miampai do pedangdut-pedangdut miagal do Camelia Malik om Elvy Sukaesih i naalap do monondig dangdut id Jepun.


== Katantaraan om Pulis ==


=== Tantara ===
Tantara Nasional Indonesia
Tantara Nasional Indonesia Angkatan Udara
Tantara Nasional Indonesia Angkatan Darat
Tantara Nasional Indonesia Angkatan Laut
Darjah Kebesaran, Bintang om Pingat Indonesia
Sajara Koumoligan Indonesia


=== Pulis ===
Pulis Pogun Indonesia
Pulis Pamong Praja Indonesia (Satpol PP)  (id Aceh pinungaranan do Wilayatul Hisbah), nopo nga pulis wilayah id siriba do Komontirian Suang Pogun Indonesia


== Islam ==
Islam Indonesia
Majlis Ulama Indonesia
Organisasi Islam Indonesia


== Nuut ==


== Sukuon ==


=== Umum ===
Indonesia UCB Libraries GovPubs
Indonesia Encyclopædia Britannica
 Wikimedia Atlas of Indonesia
 Geographic data related to Indonesia at OpenStreetMap
Official site of Indonesian Tourism