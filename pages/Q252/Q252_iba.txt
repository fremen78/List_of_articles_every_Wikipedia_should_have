Indonesia, tauka nama resmi iya Republik Indonesia, nya sebengkah menua pulau-pulau ba Asia Tenggara ti bepalan ba tengah taris khatulistiwa lalu bepalan entara benua Asia enggau Oceania, nya alai iya dikelala nyadi sebuah menua transkontinental, pia mega baka entara Tasik Pasifik enggau Tasik India.
Indonesia nyadi menua ke-14 pemadu besai sereta menua pulau-pulau pemadu besai di dunya enggau pemesai 1,904,569 km2, lalu nyadi menua ke ngembuan pulau ke-6 pemadu mayuh di dunya, enggau 17,504 iti pulau. Kelimpah ari nya, Indonesia mega nyadi menua ke-4 pemadu mayuh mensia di dunya enggau penyampau tubuh manggai 277,749,853 iku ba taun 2022, lalu menua ke ngembuan penyampau tubuh orang Islam kedua pemadu mayuh di dunya sepengudah Pakistan, enggau lebih 238,875,159 iku tauka urung 86.9%. Indonesia tu sebuah menua ti ngembuan mayuh bansa, etnik enggau mayuh macham budaya. Indonesia bekunsi adan enggau sekeda menua di Asia Tenggara enggau Oceania. Indonesia bekunsi adan darat enggau Malaysia ba pulau Kalimantan enggau Sebatik, enggau Papua New Guinea ba pulau Papua, lalu enggau Timor Leste ba pulau Timor. Semina menua ke bekunsi garis entara menua maritim enggau Indonesia iya nya Singapura, Filipina, Australia, Thailand, Vietnam, Palau, enggau kandang menua serakup Pulau Andaman enggau Nicobar, India.


== Malin ==