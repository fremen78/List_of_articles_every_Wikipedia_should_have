Me teme ce animales vide umanas como viventes de sua propre tipo, cual ia perde, en un modo multe perilosa, sua capasia animal e sana de razona – como la animal demente, la animal riente, la animal plorante, la animal nonfelis. – Nietzsche

Como la filosofiste du, pos sola Rousseau, en sua influe sur psicolojia, Friedrich Wilhelm Nietzsche (1844–1900) ia nase en Rocken en Sasonia Prusen, a 15 otobre 1844, nomida per Friedrich Wilhelm 4, re de Prusen, ci ia ave la mesma aniversario de nase. Sua padre ia es un eglesor, un de multe en sua familia, ci ia es un esenior privata per alga membros de la familia real. Sua madre ia es un fem de casa puritaniste.
Cuando Friedrich ia ave 18 anios, el ia perde sua crede, cual ia resta un cosa sentral per la resta de sua vive. E el ia dise ce sua vive ia cambia ance par sua leje de Arthur Schopenhauer a alga anios plu tarda cuando el ia es studiante a la Universia de Leipzig.
A 23 anios, el ia es enscriveda en la armada prusen, ma el ia cade de sua cavalo, ia feri sua peto, e ia es relasada de la armada.
El ia reseta un emplea como un profesor de filolojia (linguas e leteratur clasica) a la Universia de Basil cuando el ia ave 24 anios, a un anio ante reseta sua diploma dotoral. Prosima a Basel, Richard Wagner, la composor famosa, ia abita, e Nietzsche ia es invitada a la come de natal en 1869. La operas grandiosa e romantica de Wagner ia influe la vista de vive de Nietzsche per multe anios seguente.
El ia servi per un periodo corta como un aidor volente de medica en la Gera Franco-Prusen, en cuando el ia developa difteria e disenteria, cual ia dana sua sania permane.
Pos reveni a Basel, el ia publici sua libro prima en 1872, inspirada par Wagner, nomida La nase de trajedia par la spirito de musica. En esta libro, el ia introdui la contrasta entre la dionisian e la apolonian. Dioniso ia es la dio de vino e selebra, vivente per la momento. Apolon ia es la dio de pas, ordina, e arte. La un tipo no ave disiplina, e la otra no ave pasion.
En 1879, resultante de sua sania seria malida, el ia es forsada a jubilia de ensenia. El ia publici Umana, vera tro umana, un analise de emosia, en partes de 1878 tra 1880. Ance en esta periodo, el ia cade en ama, an si per un tempo corta, con Lou Salome, un sofisticada famosa – e plu tarda un confidada de Sigmund Freud.
Con cor rompeda, e posible reconosente ce el es destinada per un vive nonsposida, el ia retira se a alta en la Alpes per scrive sua obra mestral Tal Zoroastra parla, publicida de 1883 asta 1885. Asi, el ia fa un atenta eroin per responde a la pesimisme de Schopenhauer. Nietzsche ia crede ce relijio ia fali misera furni sinifia a umanas. Donce, car Dio es “mor”, nos nesesa sesa xerca en la sielo e comensa mesma furni acel sinifia mancante. A la persones ci el ia vide como susedente en esta cambia el ia doni la nom “Über-menschen”, comun traduida a engles como “supermen”, o a elefen como “umanas superior”. Ma, el nota, la umanas superior no ia ariva ja, e nos debe es sasiada en servi como un ponte a acel futur.
La libro es un obra mestral par cualce norma, ma Nietzsche ia resta nonconoseda. Sua sania ia continua mali e el ia es atendeda par sua sore, Lisbeth Forster-Nietzsche. Ma el ia sposi un om antiiudiste ci Nietzsche ia odia e ci ia move a un comunia de cameradas con ideas simil en Paraguay.
Nietzsche ia vive alora en oteletas en multe locas en Italia e Suiz. Sua capasia de vide ia mali plu, e doles de testo ia inonda el. El ia sesa scrive libros e, en loca, ia comensa scrive aforismes (comentas corta), cual el ia colie alora en libros.
Ultra bonia e malia (la introdui la plu bon a sua ideas) ia es publicida en 1886, e La jenealojia de morales en 1887. En esta libros, el ia clari sua distingui grande entre “Herren-moral” e “Herden-moral”, cual es per dise, la moralia de renores e la moralia de la manada.
La moralia de la manada es como el refere a la moralia iudi-cristian tradisional: Lo es, el ia dise, un etica de los ci teme e es sin defende. Con esta moralia, nos controla persones potiosas e talentosas par apela a virtuas como altruisme e egalisme. Lo es, como tota motivas, un “vole a potia” – ma un modo rusosa e manipulante. Nos cria: “Me es plu debil ca tu, ma me es ancora plu bon ca tu!”
La moralia de renores, a la otra lado, es fundida sur la virtuas mas de coraje, onora, potia, e la ama de peril. Lo es pagan, ueste, germanica. La sola regula, el ia dise, es ce on no tradi un ami.
An si el no ia es antiiudiste, sua eleje de parolas ia condui la nazis a usa alga de los en modos cual el no ia intende, a multe anios pos sua mori. Demanda a tu sur la manadas enorme de persones clamante “Heil Hitler!” e la atas de asembla persones de minorias en campas per labora los e, final, mata los: esce estas fa ce tu pensa a coraje e onora?
La contrasta entre esta du moralias es produosa:

Nietzsche ia deveni plu malada e amarga, sieca e paranoica. En Torino en janero 1889, el ia atenta proteje un cavalo ci algun ia es flajelida cuando el ia sufri un ataca serebral (como Rousseau) cual ia envia el a un dementeria. Algas crede ce sua colasa ia es la resulta de sifilis, ma lo ia pote es egal la resulta de anios de medisin. Sua madre ia salve el e ia atende el asta sua propre mori en 1897, cuando sua sore, aora denova en Deutxland, ia recomensa sua cura.
El ia es rara consensa pos acel. El ia mori a 25 agosto 1900 con 55 anios, de atacas serebral e pneumonia.
Un cuantia de sua obras ia es publicida pos sua colasa, incluinte La vole a potia en 1889, cual ia es un colie de aforismes trovada en sua jornales personal, e un autobiografia Ecce homo (Regarda la umana) en 1908. Ecce homo mostra e sua brilia e sua dementia multe dramosa. Freud ia nomi el la psicolojiste la plu briliante de tota tempo.