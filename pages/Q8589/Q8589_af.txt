Ashoka die Grote (ook Ashok) was 'n groot heerser van die Mauryaanse Ryk wat van 268 tot 231 v.C. regeer het. Sy naam beteken "Hy wat deur die gode geliefd is en wat vriendelik met almal is".
Ashoka word dikwels een van Indië se grootste heersers genoem. Ná baie militêre oorwinnings het hy oor 'n paar van die grootste dele van die hedendaagse Indië regeer. Hy het 'n oorlog teen die koninkryk Kalinga geveg, waarin meer as 200000 mense dood is.

Omdat Ashoka deur sy wrede oorwinning geskud was, het hy besluit om 'n Boeddhis te word en met vrede sy ryk te regeer. Om dit te doen het hy 'n paar hospitale vir diere en mense geskep. Hy het ook rusgebiede vir moeë reisigers langs paaie geskep en daarna putte in talle dorpe gegrawe; dit is moontlik om 'n lewensbeskrywing oor Ashoka die Grote te skryf omdat daar verskeie inskripsies op rotse en pilare is wat sy lewensloop op 'n akkurate vlak beskryf.


== Familie en vroeë lewens ==
Ashoka was die seun van die vorige Mauryaanse heerser, Bindusara, en sy koningin, Subhadrangī (ook bekend as "Dharma" of "Dhamma"). Ashoka het 'n paar ouer broers en susters sowel as een jonger broer, Vitashoka, gehad. As gevolg van sy voorbeeldige intellek en strydvaardigheid is dikwels gesê dat hy die gunstelingkleinseun van sy oupa Chandragupta Maurya was wat sy land teen die strooptogte van Alexander die Grote beskerm het. Volgens die legende het Chandragupta sy swaard weggegooi nadat hy die Mauryaryk vir die Djainistiese monnikelewe verlaat het. Later het Ashoka die swaard gevind en dit by hom gehou.


== Ashoka en Boeddhisme ==
Koning Ashoka is in die meeste Boeddhistiese bewegings (maar veral in die Theravada) as 'n bevorderaar en beskermer van Boeddhisme beskou. Hy is ook voorgehou as 'n voorbeeld van 'n ideale, vredesgesinde en regverdige koning, wat die beste vir sy nasie wou hê.

In 250 v.C. het die derde Boeddhistiese raadsvergadering onder beskerming van koning Ashoka plaasgevind. Ná die raadsvergadering het hy groepe monnike na verskillende dele in die bekende wêreld gestuur, waaronder die Griekse staat Baktrië, Ladakh, Nepal, Myanmar, Thailand en Sri Lanka, en moontlik ook na Alexandrië (in die huidige Egipte), Antiochië (in die huidige Turkye) en Athene.


== Die pilare van Ashoka ==
Die huldige embleem van Indië is 'n weergawe van die bokant van een van die pilare van koning Ashoka wat in Sarnath geleë is. Daarbenewens bevat die huldige vlag van Indië 'n onderdeel van dieselfde pilaar. Koning Ashoka het hierdie pilare op belangrike plekke in sy ryk laat bou. Daarop was verskeie inskripsies oor sy godsdienstige lewe, sy beleid as koning sowel as hervormings wat deur hom ingestel is. Die godsdienstige inskripsies het meestal praktiese Boeddhistiese leerstellings bevat, maar dit het ook leerstellings van ander godsdienste soos Djainisme en Brahmanisme bevat. In dié inskripsies het koning Ashoka sy volk herinner om godsdienstige verdraagsaamheid te beoefen.


== Bronne ==


== Verwysings ==


== Eksterne skakels ==
 Wikimedia Commons het meer media in die kategorie Ashoka die Grote.