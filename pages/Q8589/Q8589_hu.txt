A Turay Ida Színház Budapest független színtársulatainak egyike, amely 14 évig vándorszínházként, majd 2014 óta a budapesti Kálvária tér 6. szám alatt működik.


== Története ==
A magánszínházat Darvasi Ilona jelmeztervező alapította. A társulat vándorszínházként alakult meg. 2000. november 11-én, Pápán tartották első bemutatójukat, a Lili bárónő című operettel. Ekkortól kezdve előadásaikat különböző helyszíneken játszották, fővárosi és vidéki színházakban, művelődési házakban. Koncepciójuk szerint a társulat vezető művészeivel – többek között Huszti Péterrel, Benkő Péterrel, Piros Ildikóval, Mikó Istvánnal – vígjátékokat, operetteket, a közönség körében népszerű színdarabokat adnak elő, és színpadra állítanak olyan régi filmeket is, amelyekben a névadó, Turay Ida szerepelt. Az előadásokat kezdetben Mikó István, Csiszár Imre, Cseke Péter, Bozsó József, Bencze Ilona, Böhm György és Kerényi Imre rendezte. Később a rendezők névsora bővült. 2007-ben az ügyvezetését Darvasi Cecília, az alapítóigazgató lánya vette át.
Célcsoportjuk minden korosztály. A fiatalok és az idősebb korosztály mellett a gyermekek is fontosak számukra, ezért 2008-ban Nyírő Bea színész-rendező művészeti vezetővel a cégen belül létrehozták a társulattal teljes szimbiózisban működő Magyar Nemzeti Gyermek és Ifjúsági Színházat. 2008. november 24-én Vidnyánszky Attila vezetésével, Debrecenben, a Csokonai Nemzeti Színházban megalakult a Magyar Teátrumi Társaság. A színházi szervezetet 15 intézmény alapította, köztük a Turay Ida Színház is.
2012-ig a Szemiramisz Színházi, Kulturális és Sportrendezvény Szervező Non-Profit Közhasznú Kft. üzemeltette a társulatot. Onnantól a jogutód Turay Ida Színház Közhasznú Nonprofit Kft.. A független társulatnak 2012-ben már 157 ezer fizető nézője volt, amivel 120 milliós, 2013-ban pedig már 200 millió körüli bevételt értek el az Előadó-művészeti Iroda adatai szerint. 2012-ben továbbá megkapták az I. kategóriás besorolást, amivel már állami támogatás is járt.
A 2014/2015-ös évadtól a színház kőszínházi státuszt, saját, felújított, 315 nézőt befogadni képes teátrumot kapott Józsefvárosban, a Kálvária tér 6. szám alatt. Az önkormányzattal között bérleti szerződés határozatlan időre szól, de az első 15 évben csak közös megegyezéssel lehet felmondani. Az épület korábban – 1913. augusztus 13-as megnyitása óta, akkor még Baross utca 127. – több színháznak is helyet adott, de volt benne filmszínház és működött itt cirkusz is.
2014-ben az akkor már évek óta üresen álló Józsefvárosi Színház épületének belső tereit és a színpadot a színtársulat vezetése felújította, így kezdte meg hivatalos működését az év augusztusában. Az állandó játszóhelyen a 2014/15-ös évad első és egyben ősbemutatója október 18-án, a Bubamara – józsefvárosi West Side Story című musical volt. Ezzel azonban nem szűntek meg a tájelőadások, a színtársulat előadásai továbbra is eljutnak az ország szinte minden részére és rendszeresen játsszanak Csepelen és Ferencvárosban is.
2022-től a színház igazgatója Sebeök Réka.


== A társulat ==


=== Vezetőség ===
Alapító: Darvasi Ilona
Művészeti tanácsadó: Huszti Péter
Általános igazgató: Sebeők Réka
Gazdasági vezető: Nemcsák Balázs
Műszaki igazgató: Nemes Richárd


=== Örökös tagok ===


=== Művészek (2024/2025) ===


== A 2022-2023-as évad bemutatói ==
Mikó István – Kovács András Ferenc – Maráth Viktor: Egerek (musical, rendező: Mikó István)
Topolcsányi Laura: Bakancslista (vígjáték, rendező: Szerednyey Béla)
Hunyadi Sándor – Topolcsányi Laura: A vöröslámpás ház (zenés vígjáték, rendező: Tasnádi Csaba)
Rudyard Kipling – Topolcsányi Laura: A dzsungel könyve (zenés vadkaland az állatok birodalmában, rendező: BORISZ)
Dan Goggingn: Apácák (musical), rendező: Nagy Viktor)
Topolcsányi Laura: Hókirálynő (zenés mesejáték), rendező: Győri Péter)
Topolcsányi Laura: Bubamara (zenés játék 2 részben, rendező: Halasi Dániel)
Pierre Chesnot: Hotel Mimóza (vígjáték két felvonásban), rendező: Mikó István)
Topolcsányi Laura: A medve MÉG MINDIG nem játék! (székely pajzán történetek két részben), rendező: Somogyi Szilárd)


== Bemutatók ==
A Színházi adattárban regisztrált bemutatóinak száma: 83.


== Megjegyzések ==


== Hivatkozások ==


== Források ==
↑ Turayidaszinhaz.hu:  a színház honlapja
↑ Fidelio, jozsefvaros.hu:  Állandó játszóhelyet kap a Turay Ida Színház, színház.hu - 2014. augusztus 1.