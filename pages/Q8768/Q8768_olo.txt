Henry Ford (30. heinykuudu 1836 Greenfield, Mičigan, Yhtysvallat – 7. sulakuudu 1947 Dearborn, Mičigan) oli yhtysvaldaine tevolližusmies da biznesmies, mašinoin valmistamizen zavodoin Ford Motor Companyn perustai. Se firmu toimi nygöigi. Henry Ford oli keksii da hänel oli 161 patentua Yhtysvallois. Hänen louzungu oli «mašinu kaikile». Fordan zavodu valmisti huogehimat mašinat avtotevolližuon aijan allus.
Henry Fordan Minun elaigu, minun suavutukset – kirju on tiijollizen ruavon ohjuamizen kluassine tevos. Ford vaikutti modernukul’tuurah da sit vaikutustu sanotah nimel fordizmu. Henry Fordan eloskerdua kuvaillou Epton Sinkleran Mašinan kuningas - tevokses.
Henry Ford rodivui irlandielazien emigruantoin perehes, kudai eli fermas Detroitan ymbäristöl. 16-vuodehizennu häi lähti koispäi ruadamah Detroitah. Vuozinnu 1891-1899 Ford ruadoi inženieru-mehaniekkannu, a sen jälles Edison Illuminating Companys piäinženierannu. Vuvvennu 1893 joudoaijal keksi oman enzimäzen mašinan. Vuozinnu 1899-1902 häi oli yksi Detroitan mašinukompanien omistajis, ga erimielen täh häi lähti täs firmas. Vuonnu 1903 Ford perusti Ford Motor Companyn, kudai allus valmisti mašinoi Ford A-merkil.
Henry Ford oli naizis. Hänel oli ainavo poigu Edsel Ford, kudai oli Ford Motor Companyn prezidentannu vuozinnu 1919-1943.