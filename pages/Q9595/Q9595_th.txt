มูลนิธิสมเด็จพระพุฒาจารย์ โต พรหมรังสี เมตตาบารมี หรือที่รู้จักในชื่อ มหาวิหารสมเด็จพระพุฒาจารย์ (โต พรหมรังสี) หรือ วิหารหลวงพ่อโต หรือ วัดหลวงพ่อโต เป็นที่ประดิษฐานองค์สมเด็จพระพุฒาจารย์ (โต พฺรหฺมรํสี) ตั้งอยู่ในเขตบ้านโนนกุ่ม บริเวณริมถนนมิตรภาพ ตำบลมิตรภาพ อำเภอสีคิ้ว จังหวัดนครราชสีมา ห่างจากตัวเมืองนครราชสีมาประมาณ 42 กิโลเมตร เป็นที่ประดิษฐานรูปหล่อทองเหลืองสมเด็จพระพุฒาจารย์ (โต พฺรหฺมรํสี) (หลวงพ่อโต) ขนาดใหญ่ที่สุดแห่งหนึ่งในประเทศไทย โดยมีสรพงษ์ ชาตรี ดาราภาพยนตร์ชื่อดังเป็นผู้ดำเนินการก่อสร้าง บริเวณโดยรอบตกแต่งเป็นสวนไม้ดอกไม้ แต่เดิมมูลนิธิมีพื้นที่ 3 ไร่ ภายหลังด้วยแรงศรัทธาจากประชาชนที่ช่วยกันบริจาคเงินเข้ามา ทำให้เนื้อที่ของมูลนิธิขยายไปถึง 150 ไร่ บ้างเรียกมูลนิธินี้ว่า วัดสรพงษ์ เพราะเป็นผู้ริเริ่มสร้าง
สถานที่แห่งนี้มักถูกเข้าใจผิดว่าคือ วัดโนนกุ่ม หรือ วัดบ้านโนนกุ่ม เนื่องจากมูลนิธิฯ ตั้งอยู่ในเขตบ้านโนนกุ่ม และมีที่ดินติดกับเขตวัดโนนกุ่มซึ่งเป็นวัดประจำหมู่บ้าน


== อาคารและรูปปั้นหลวงพ่อโต ==
มหาวิหารเป็นแบบกุฎาคาร (เรือนยอดเจดีย์เพื่อประดิษฐานพระพุทธรูป)
รูปหล่อหลวงพ่อโตประกอบพิธีเททองหล่อส่วนเท้าตั้งแต่สะเอวลงมา ที่วัดเกตุไชยโยวรวิหาร จังหวัดอ่างทอง รวม 3 ส่วน 127 ชิ้น แล้วนำส่วนนั้นๆ มาประกอบเป็นรูปหล่อ แล้วเสร็จเมื่อวันที่ 1 เมษายน พ.ศ. 2543 รูปหล่อหน้าตักกว้าง 8 เมตร 1 นิ้ว สูง 13 เมตร หนัก 61 ตันค่าก่อสร้าง 9 ล้านบาทเศษ


== อ้างอิง ==