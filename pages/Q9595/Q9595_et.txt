Trimurti (sanskriti त्रिमूर्तिः trimūrti 'kolm vormi') on hinduismis mõiste, milles loomise, püsimise ja hävitamise kosmilised funktsioonid on isikustatud looja Brahma, hoidja ja säilitaja Višnu ning hävitaja või muutja Šiva kaudu. Neid kolme jumalat on nimetatud "hindu kolmikuks" või "suureks kolmainsuseks", sageli ka nimega "Brahma-Višnu-Mahešvara".
Trimurti sümboliseerib kõikide jumalike toimete pärinemist ühtsest kujuta allikast brahmanist, sest kolm aspekti tingivad ja täiendavad üksteist.
Trimurtit kujutatakse mõnikord kolme peaga ühe kaela otsas või kolme eri suundadesse vaatava näoga ühel peal.