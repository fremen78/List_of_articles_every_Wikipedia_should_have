Rembrandt Harmens van Rein (alam.: Rembrandt Harmenszoon van Rijn; sünd. 15. heinku 1606, Leiden, Alamad, Ühtištadud provincijoiden Tazovaldkund — kol. 4. reduku 1669, Amsterdam, Alamad, Ühtištadud provincijoiden Tazovaldkund) — alamalaine pirdai da gravirui. Hän om kaikiš suremb Alamaiden voimujupirdandan «kuldaižen aigan» ezitai, vauktuz-pil'vesen kuvandoičendan mastar.
Rembrandtan sädused oma erazvuiččed žanral, ned avaitihe kacujale mehen palahtelendoiden da mujandoiden igähišt mail'mad ezmäižen kerdan ristitun istorijas. Kaik tetas 346 kuvad, enamba sadad pirdandkuvid i läz 300 ofortad. Voib löuta kümne da sen enamba kopijoid i replikoid ühtele Rembrandtan kuvale mail'man muzejiš. Koumekümne seičeme openikad oli Rembrandtal, jäl'getihe pirdajad. Völ 20. voz'sadan augotišes lugetihe, miše Rembrandt oli läz 800 kuvan avtor, no sid' äjiden kuviden avtoruz oli ridatadud. Kaikiš suremb kuviden lugu voib kacta Amsterdaman Reiksmüseum:as (alam.: Rijksmuseum).


== Znamasižed kuvad ==
«Mujandad» / «Mujandoiden allegorii» (viden kuvan serii, 1624−1625): alam.: De brillenverkoper ('Gezicht' «nägemine»), Drie zangers ('Gehoor' «kulemine»), De operatie ('Tast' «rižand kosketusel»), De bewusteloze patiënt ('Reuk' «haju»), videnz' 'Smaak'-kuva («magu») lugese kadonudeks.
«Pühän Stefanan lönd» (1625, De steniging van de Heilige Stefanus)
«Muzikaline sebr» / «Muzikan allegorii» (1626, Musicerend gezelschap / Muzikale allegorie)
«Hristos Galilejan meritorokan aigan» (1633, Christus in de storm op het meer van Galilea)
«Kalaidai poig tavernas» / «Avtoportret Saskiad kormaten» (1635, De verloren zoon in een herberg / Zelfportret met Saskia)
«Valtasaran pir» (1635, Het feestmaal van Belsazar)
«Danaja» (1636/1643, Danaë)
«Öline varjoičendjouk» (1642, Nachtwacht)
«Pühä pereh angeloidenke» (1645, De Heilige Familie met Engelen)


== Homaičendad ==