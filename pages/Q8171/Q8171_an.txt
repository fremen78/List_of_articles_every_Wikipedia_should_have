Una palabra u parola ye, en a gramatica tradicional, cadagún d'os segmentos que se troban entre dos pausas u espacios en a cadena fablata u escrita d'o luengache, que puet apareixer en atras posicions, y que tien una función.
Manimenos, determinar qué constituye foneticament u morfosintacticament una palabra ye un problema mas gran, asinas por eixemplo chunto a los morfemas ligatos y as palabras lexicas existen os cliticos, d'os que se discute o suyo estatus de palabra. A rama d'a Lingüistica que estudia la composición y estructura interna d'as palabras ye a Morfolochía.


== Formación de palabras ==
En l'aragonés, como en a resta de luengas romanicas, bi ha tres procedimientos ta la formación de palabras:

L'habilitación, en a que no se creyan nuevas palabras propiament ditas, sino que s'habilitan atras clases de palabras como sustantivos (prencipalment adchectivos, participios y infinitivos).
Eixemplos de sustantivación d'adchectivos son "o choven", "o viello" u "os zaguers".
Eixemplos de sustantivación de participios son "o escureixito", "o chelato", "a rullata" u "o socanillato".
Eixemplos de sustantivación d'infinitivos son "o quefer", "o charrar", u "l'amenister".
L'afixación, puet estar sufixación (metendo un afixo dezaga d'a radiz d'a palabra) u prefixación (metendo un afixo debant d'a radiz d'a palabra):
Eixemplos de sufixación son "-et/-eta" (chiquet/chiqueta), "-izo/a" (plenizo, grandiza) u "-allo/a" (espantallo, pixallo).
Eixemplos de prefixación son "es-" (escaxalato, eschucato), "en-" (enfarinata, encomienzo) u "a-" (asetegato, afumato).
A composición, formando una palabra nueva con atras dos ya existents.
Eixemplos de composición son xucamans, tastavín, birabolas u crebauesos.


== Bibliografía ==
Francho Nagore: Gramatica d'a luenga aragonesa, cinquena edición. Mira Editores. ISBN 84-86778-16-6