Kruna inggih punika pupulan suara utawi wianjana sané ngawetuang arti. Pepalihan kruna kapalih dados 2 soroh luirnyané, inggih punika kruna basa Bali nganutin wewangsannyané miwah kruna Basa Bali nganutin wangunnyané.


== Kruna nganutin wewangsannyané ==
Manut ring wewangsan ipun kruna basa bali kapaih dados solas soroh luirnyané, inggih punika:


=== Kruna Aran (Kata Benda) ===

Kruna aran kakepah dados 2 soroh;

Kruna Aran Sekala ( Kata Benda Kongkrit), Conto: Méja, Kursi, Gunung, msl.
Kruna Aran Niskala (Kata Benda Abstrak), Conto: angin, keneh, msl


=== Kruna Kria (Kata Kerja) ===

Kruna Kria kakepah dados 2 soroh;

Kruna Kria Lumaksana (Kata Kerja Aktif), Conto: Majalan, Nulis, Jumujug, Ngandik, msl
Kruna Kria Linaksana (Kata Kerja Fasif), Conto: Kakirim, Sinurat, Tulisa, kandika, msl


=== Kruna Kahanan (Kata Sifat) ===

Conto ipun: Putih, Jegeg, Bagus, Jemet, Lantang, Selem, Bawak, Dueg, msl.


=== Kruna Wilangan (Kata Bilangan) ===

Kruna wilangan kakepah dados 5 soroh;

Kruna Wilangan Undagan (Tingkatan), Conto: sa, dua, telu, papat, lima, nenem, msl.
Kruna Wilangan Pahan (Pecahan), Conto: tenga, seprapat, msl.
Kruna Wilangan gebogan (Jumlah), Conto: Lebak, Karobelah, Samas, Domas, Msl
Kruna Wilangan Pepasten, conto: biu aijas, jatma adiri, msl
Kruna Wilangan Tan Janten, Conto: Liu, begeh, ombeh, bedik, msl.


=== Kruna Wawastan (Kata Sandang) ===

Kruna Wawastan inggih punika kruna sané ngawatesin kruna aran. Conto: I, Ni, Sang, Hyan, msl.


=== Kruna Pangarep (Kata Depan) ===

Kruna Pangarep (basa Indonésia; Preposisi utawi Kata Depan) inggih punika kruna sané ngraketang kruna-kruna sané wénten ring sajeroning lengkara, kruna pangarep punika tusing dadi atepan ring kruna di ungkurné ri tatkala kasurat. Conto: di, ka, ba, I, ring, ri


=== Kruna Panyambung/Pangiket (Kata Sambung) ===
Inggih punika; kruna sané kaanggén nyambungang kruna-kruna utawi lengkara sané pateh linggihnyané. Kruna Panyambung kakepah dados 2;

Kruna panyambung sampun janten. Upami; sawiréh, yadiapin, utawi, tur nanging, laut, tekén
Kruna panyambung déréng janten. Upami; kacrita, winursita, warnanen, kancit, msl


=== Kruna Paneges ===

Inggrih punika: kruna sané mapiteges ring sejeronin lengkara. Conto: ya, ja, sih,ke, te


=== Kruna Pangentos (Kata Ganti) ===

Pangentos Jatma ka pertama (Kata ganti orang pertama), Conto: iang, tiang, icang
Pangentos Jatma kaping kalih (Kata ganti orang kedua), Conto: Cai, Ragané
Pangentos Jatma kaping tiga (Kata ganti orang ketiga), Conto: ia, dané, ipun, ida


=== Kruna Panguuh (Kata Seru) ===

Kruna sané kaanggén nyihnayang rasa utawi pikayun i manusa minakadi rasa bangga, sedih,demen miwah sebet. Conto: aduh, arah,béh, ah, ih, msl.


=== Kruna Katerangan ===

Conto: dini, ditu, semeng, sanja, peteng, msl.


== Kruna nganutin wangunnyané ==
Nganutin wangunnyane, kruna kakepah dados papat wangun, inggih punika:


=== Kruna Lingga ===

Kruna lingga inggih punika kruna sané durung polih wewehan. Kruna lingga nganutin kecap/wanda kakepah dados:

Kruna lingga akecap/awanda (satu suku kata), umpami: boh, be, bek, joh, yeh, tum, ron
Kruna lingga kalih kecap/kalih wanda, umpami: nasi, biu, batu, tegeh, sate, kuning, tiuk, barak, bunga
Kruna lingga tigang kecap/tigang wanda, umpami: sumaga, sumangka, celagi, sepatu, gedébeg, lemari, semaya, sesapi, bungkulan
Kruna lingga petang kecap/petang wanda, umpami: kaliasem, kaliyuga, katibangbung, kaliadrem, celebingkah, keladi, cempaka
Kruna lingga limang kecap/limang wanda, umpami: katiwawalan, tambulilingan


=== Kruna Tiron ===

Kruna tiron inggih punika kruna sané sampun polih wewehan sekadi pangater, pangiring, miwah seselan. Kruna tiron yéning kaselehin mawit saking kruna “tiru” polih pangiring –an. Dadosnyane kruna tiron punika tiruan saking kruna lingga. Wewehan sané ngwangun kruna tiron punika luire:

Pangater (prefiks/awalan), Sakadi sampun kawikanin pangater punika magenah ring arep kruna lingga. Pangater punika luire:
Pangater [ma-], [ka-], [sa-], umpami: makenta, majalan, magigi, kaicen, kauber, sajagat, sakantun, sawai, sarahina
Pangater [pa-] miwah [pi-], umpami: pamargi, pajalan, panuntun, piolas, pitulung
Pangater [a-], umpami: aukud, akranjang, apeteng
Pangater [pra-], [pari-], [pati-], umpami: prajani, prakangge, parisolah, pariwangde, patigrepe, patijemak
Pangater [maka-], [saka-], [kuma-], umpami: makadadua, makaciri, sakabesik, sakaukud, kumakukur, kumanyama
Seselan; punika magenah ring tengahing kruna lingga. Yening kruna lingganyane marupa antuk suara (vokal), seselan kruna magenah sadurung suara ring ajeng kruna lingga punika. Yening kruna lingganyane mapurwa antuk aksara wyanjana (konsonan), punika magenah ring pungkur wyanjana kapertama ring kruna lingga punika, sekadi ring sor puniki.
Seselan [-in-], umpami: Surat dados sinurat, Ucap dados inucap
Seselan [-um-], umpami: Turun dados tumurun, Seken dados sumeken, Ajar dados umajar
Seselan [-el-], umpami: Tapak dados telapak, Tusuk dados telusuk
Seselan [-er-], umpami: Gigi dados gerigi
Pangiring, punika magenah ring pungkuring kruna luwire;
Pangiring [-ang], umpami: penekang, tulisang, jalanang, aritang
Pangiring [-in], umpami: jagurin, jemakin, ubadin
Pangiring [-an], umpami: tegehan, endepan, jegegan
Pangiring [-a], umpami: amaha, jemaka, anggona
Pangiring [-n], umpami: bukun tiange, mémén tiange
Pangiring [-e], umpami: dokare, gununge, tiuke
Pangiring [-ne], umpami: umahne, jaranne, mobilne
Gabungan wewehan, Luire: [ma-an], [ka-an], [bra-an], umpami: masambatan, majaranan, makapalan, kasengsaran, kasugihan, kadituan, bragedégan


=== Kruna Dwi Lingga ===

Kruna dwi lingga inggih punika kruna lingga sané kaping kalihang. Wangun ipun mawarna-warna, sekadi ring sor.

Kruna Sama Lingga, Kruna lingga sané kaping kalihin, umpami: gedé-gedé, cenik-cenik, tua-tua
Kruna Samatra Lingga, Kruna lingga sané kaping kalihin nanging silih tunggil kruna nyane mauwah ucapannyane. umpami: kitak-kituk, dengak-dengok, kecas-kecos
Kruna Dwi Maya Lingga, Kruna lingga sané kaucap ping kalih wau madué artos utawi arti, yéning kaucap wantah apisan kruna punika nenten madué teges utawi arti. umpami: kupu-kupu, kapu-kapu, kunang-kunang
Kruna Dwi Purwa, Kruna dwi purwa inggih punika kruna lingga sané kecapne ring ajeng kaping kalihang. umpami: sesate, tetajen, gegaen, bebanten
Kruna Dwi Sesana, Kruna dwi sesana inggih punika kruna lingga sané kecape ring ungkur kaping kalihang tur satata kadulurin antuk pangater [pa-]. umpami: pakecoscos, paketeltel,


=== Kruna Polah ===

Kruna polah inggih punika kruna lingga sané polih anusuara sekadi nu, m, n, ng.

Anusuara ny, saluiring kruna aran sané mapangawit antuk aksara j, c, s yéning polih anusuara ny dados kruna kria (kata kerja) umpami: Jarag - Nyarag, Sampat- Nyampat, Cokot - Nyokot
Anusuara m, saluiring kruna aran sané mapangawit antuk aksara p miwah b yéning polih anusuara m mauwah dados kruna kria. umpami: Pegat - Megat, Besbes - Mesbes, Pingseg- Mingseg, Batek - Matek
Anusuara n, pacang nguwah kruna aran sané mapangawit antuk aksara t miwah d dados kruna kria. umpami: Dingeh - Ningeh, Timbang - Nimbang
Anusuara ng, yéning wénten kruna lingga sané mawentuk kruna aran sané mapangawit antuk aksara k, g polih anusuara ng, kruna lingga punika pacang mauwah dados kruna kria. umpami: Kadik - Ngandik, Getok - Ngetok


== Suratan ==


== Suratan Liyane ==