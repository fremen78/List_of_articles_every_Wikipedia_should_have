Capitalisme es un sistem de economia fundida sur la posese privata de la modos de produi e sua opera per profita. Cualias sentral a capitalisme inclui propria privata, acumula de capital (un reserva de mone cual pote es usada per investa o fundi un compania), labor per salario, intercambia voluntar, un sistem de custas, e mercatos competente. En un economia de mercatos capitaliste, desides e investas es determinada par cada posesor de ricia, propria, o capasia per produi en mercatos de finansia e capital. A la otra lado, la custa e distribui de benes e servis es xef determinada par compete en mercatos de benes e servis.
Economistes, economistes politica, sosiolojistes, e istoristes ia adota perspetivas diferente en sua analises de capitalisme e ia reconose formas variosa de lo en pratica. Estas inclui capitalisme de mercatos libre ("laissez-faire", franses per "permete ce lo vade", pd sin restrinjes), capitalisme sosial (pd con aida sosial), e capitalisme statal (pd controlada par un alia de capitalistes e politicistes). La varias ave grados variante de mercatos libre, propria publica, restrinjes a compete libre, e politicas sosial promoveda par la stato. La grado de compete en mercatos, la rol de restrinje e regula, e la estende de propria de la stato varia entre esta modeles. La estende de libria e regulas, e la defini de propria privata es consernas de politica. La plu de economias capitaliste esistente es economias miscada, cual combina elementos de mercatos libre con interveni par la stato e, en alga casos, desinia de economia.
Economia de mercatos ia esiste su multe formas de governa e en multe edas, locas, e cultures variante. La sosias captitaliste moderne - marcada par la universali de relatas sosial fundida en mone, un clase de laborores grande ci debe labora per salarios, e un clase de capitalistes ci posese la modos de produi - ia developa en Europa ueste en un prosede cual resulta en la Revolui Industrial. Sistemes capitaliste con grados variante de interveni direta par governa ia deveni, de alora, en la mundo ueste, e lo continua sperde. Tra tempo, la nasiones capitaliste ia esperi crese economial continuinte e un crese en la nivel de vive.
Criticores de capitalisme dise ce lo institui potia en la manos de un clase capitaliste peti cual esiste tra la esplota de la clase laborante grande e sua labora; asentua profita supra la bonia de la sosia e la proteje de la ambiente e recursos; e suporta nonegalia, froda, e nonstablia economia. Suportores dise ce lo furni produidas plu bon e inova par competa, crea crese economia forte, e furni produosia e ricia cual benefia multe la sosia, e ce lo es la sistem la plu efetosa conoseda per la asinia recursos. Multe economistes sujeste ce un misca de capitalisme e sosialisme (democrata) ta es la plu bon, an si los desacorda la grado de cada.