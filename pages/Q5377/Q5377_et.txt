Golf on spordiala, pallimäng.
Golf on pallimäng, milles mängijad püüavad eri keppe kasutades võimalikult väikese löökide arvuga tabada palliga sihtmärke (auke).
Golfi mängitakse loodusliku muruga väljakul (golfiväljakul), mis on 25–30 ha suurune ja mitmekesise reljeefiga ning sisaldab nii looduslikke kui ka spetsiaalselt loodud takistusi. Täismõõtmetes väljakul on 18 auguga lõppevat rada, kuid leidub ka väiksemaid, tavaliselt 9 auguga väljakuid. Iga rada algab avalöögialaga ning raja lõpus on puttamisgriin, millel on lipuga tähistatud 4,25-tollise (10,8 cm) läbimõõduga auk. Avalöögiala ja puttamisgriini vahele jäävad ka muud standardsed pinnavormid, nagu fairway (madalama muruga edenemisala), rough (kõrgema rohuga ala), bunkers (liivatakistused) ning muud takistused (veealad, puud, kivid jne). Sellest hoolimata on väljaku kõik rajad unikaalsed ja spetsiifilise ülesehitusega.
Golfi mängitakse vähima löökide arvu peale väljakul (löögimäng) või selle peale, kes võidab rohkem radasid (parem tulemus suuremal arvul radadest – rajamäng). Löögimäng on kõige populaarsem mänguformaat kõikidel tasemetel, eriti tipptasemel.
Tänapäevane golf sai alguse 15. sajandil Šotimaal, kuid sarnaseid mänge on eri piirkondades mängitud juba sajandeid varem. Saint Andrews asuv Old Course on esimene 18 auguga väljak, millel mängitakse siiani. Golfi vanim võistlus, mida seniajani mängitakse, on The Open Championship, mida tuntakse ka British Openi nime all. Esimene British Open toimus 1860. aastal Ayrshire'is Šotimaal ning see on üks neljast golfi iga-aastasest suurturniirist (major championships). Ülejäänud kolme (The Masters, The U.S. Open ja PGA Championship) mängitakse USA-s.


== Ajalugu ==
Golfi ajalugu ulatub väga kaugesse aega. Vanim viide golfisarnasele mängule on seotud Rooma riigi aegse mängu paganica'ga, milles mängijad kasutasid kõveraks painutatud keppe nahast pallide löömiseks. Üks golfi arengu teooriatest ongi, et Rooma riigi vallutuste pärast üle Euroopa hakati 1. sajandiks eKr paganica't mängima paljudes Euroopa osades ja lõpuks arenes sellest välja tänapäevane golf. Teised allikad viitavad golfi eellasena Hiina päritolu mängule chuiwan. 1368. aastast pärineval Mingi dünastia kirjarullil on kujutatud Hiina keiserliku õukonna liiget golfikepisarnase kepiga löömas palli auku. Hollandis mängitud golfist on teateid aastatest 1200. Siis löödi pall kepiga väravasse, mitte auku.
Tänapäevane golf sai alguse Šotimaalt. Aastal 1457 keelas kuningas James II golfi mängimise, sest selle harrastamine segavat militaarset ettevalmistust. Kardeti, et golfi harrastamine ei võimalda harjutada vibulaskmist, mis oli julgeoleku seisukohast vajalikum. Aastast 1502 golfi mängukeeld Šotimaal tühistati, sest Inglismaaga oli sõlmitud rahu ja kuningas James IV oli suur golfiaustaja. Šotimaal Saint Andrewsis asuvat Old Course'i väljakut, mille ajalugu ulatub juba rohkem kui 600 aasta taha, kutsutakse golfi koduks. 1764. aastal muudeti sealne 22 auguga väljak ka nüüdisajal standardseks 18 auguga väljakuks. Esimesed säilinud golfireeglid pärinevad aastast 1744 samuti Šotimaalt ning vanim siiani toimuv golfiturniir (The Open Championship) sai alguse 1860. aasta 17. oktoobril  Ayshire'is Šotimaal. Kui tänapäeval on ülekaalukalt kõige rohkem golfiväljakuid (üle 17 000) USA-s, siis esimese golfiklubi (Saint Andrew's Golf Club Yonkersis New Yorgis) lõi USA-s alles 1888. aastal šotlane John Raid.


== Eesti ==
Eestisse jõudis golf alles pärast taasiseseisvumist ning Baltikumi esimene täismõõtmetes golfiväljak avati Niitväljal 1993. aastal.. Eestis harrastab golfi ligikaudu 4000 inimest, kellest aktiivseid klubiliikmeid on umbes 2000.
Eestis on praegu üheksa golfiväljakut:

Niitvälja Golf. Niitväljal on nii 18-rajaline PARK-stiilis täisväljak, kui ka eeskätt algajatele mõeldud PAR20 rada.
Estonian Golf & Country Club (EGCC). Siin on täismõõtmetes Sea Course ja 9-rajaline Stone Course.
Rae Golf (varem tuntud kui Golf X Rae). Raes on üks 18-rajaline väljak.
Otepää Golf. Otepääl on 18-rajaline Par 73 väljak, kus on ka Eesti pikim rada ehk Par 6.
Pärnu Bay Golf Links. Selles klubis on 18-rajaline täismõõtmetega väljak, mille teeb Eestis eriliseks palju liivatakistusi (bunkreid) ja asukoht lahe ääres.
Ojasaare Golf. Väiksemamahuline PAR 58 18 auguga rada, kus peaaegu kõik rajad on PAR 3.
Rõuge Golf. Väiksemamahuline golfiväljak.
Saare Golf. Saaremaa ainus golfiväljak on 18-rajaline championship-tüüpi PAR 72.
White Beach Golf. WBGs on 18 rajaga täismõõdus golfiväljak.
Eestis on ka Haapsalu Golf, kuid see on 2022. aasta seisuga suletud.


== Viited ==


== Välislingid ==

Ajakiri Golf
Golfiportaal