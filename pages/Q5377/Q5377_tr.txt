Golf, doğada özel olarak yapılmış bir golf sahası'nda golf sopası ve küçük sert bir golf topu'yla oynanan oyundur. Oyunun amacı, sahanın belirlenmiş 18 parkurunu (çukurunu) golf topuna en az vuruş yaparak tamamlamaktır. Plaj golfü, disk golf, futgolf, kapalı golf, minigolf, park golfü, kar golfü, hızlı golf, kentsel golf gibi golf çeşitleri bulunuyor.


== Golf Kuralları ==
Golfçünün gerçek rakibi diğer oyunculardır. Fakat saha zorlayıcı olduğundan rakip "golf sahasının kendisi" olarak görülür. Bu prensip nedeniyle profesyonel golf, sportmenliğe değer verenlerin en yüksek seviyede ödüllendirildiği, sportmen olmayanların kendilerini dışında buldukları bir dünyadır.
Golf, iki ana prensip üzerine inşa edilen kurallar üzerinde durmaktadır: Oyuncuya ve sahaya saygı.
Bu prensiplere sıkı sıkıya bağlı hareket edilmesi sayesinde bu spor bu kadar yaygınlaşmış ve sevilmiştir. Golfün geçer akçesi "saygı”dır. Günümüzde çok ilgi çeken ve milyarlarca dolar değerinde bir endüstridir golf.
 Respect for the course and respect for fellow golfers.
Golf sahasına ve golfçülere saygı gösteriniz.


=== Oyuncuya Saygı ===
Bir golfçü vuruş hazırlığına başladıktan sonra vuruşu bitene kadar hareket etmeyiniz, konuşmayınız.
Vuruş hazırlığı, golfçü vuruş yapacağı sopasını çantasından aldığı anda başlar. Genelde vuruşu yapmadan önce her oyuncunun izlediği bir ritüel vardır. Bu ritüel yaklaşık 30-40 saniye sürebilir. İşte bu süre oyuncunun konsantrasyonu için çok önemlidir. Bu sırada etraftaki oyuncular ya da seyirciler arasında konuşanlar olursa vuruşu yapacak kişi konsantrasyonunu kaybeder.
Vuruş yaparken arkasında ya da onu rahatsız edecek kadar yakın durmayınız. En doğru yer tam hizasında ve karşısında durmaktır.
Her insanın kendince bir güvenli alanı vardır. Bu güvenlik alanına girerseniz diğer kişi sizin varlığınızı hisseder. Elinde sopayla vuruş yapacak olan oyuncu eğer güvenlik alanında birini algılarsa konsantrasyonu bozulabilir.
Green'de pata hattında durmayınız. Pata yaparken ona yakın durmayınız. Tercihen oyuncu pata yaparken Wusiz green dışında sakince sıranızı bekleyiniz.
Genelde insanlar oyunda bencil davranırlar. Sıranın hemen kendilerine gelmesini isterler. Diğer oyuncunun rahatsız olacağı hareketleri bilinçsizce yapabilirler. Bunlar doğal karşılanabilecek, zamanla oyuncu oyunu ve kuralları öğrendikçe düzeltilebilecek yanlışlardır.
Golfün en önemli özelliği sportmenliği öne çıkaran ve yüzyıllardır değişmeyen etik kurallarıdır.


=== Sahaya Saygı ===
Burada unutulmaması gereken konu şu: Golf sahalarını ortaklaşa kullanıyoruz. Eğer sahaya biz yeterli saygıyı göstermezsek, hiçbir saha bakım elemanı sahalarda bozulan yerleri tamir edecek zamanı bulamaz. Bunu unutmamak gerek. Sahayı nasıl bulmak istiyorsanız öyle bırakınız.
Vuruş sırasında sahada hasar verdiğiniz yerleri tamir ediniz.
Çim kapaklarını yerine koyunuz. Green'deki top izlerinizi onarınız.
Kum engelinde bıraktığınız izleri düzeltiniz.
Her çukur özel olarak işaretlenmiş tee adı verilen başlangıç yeri ve green adı verilen ve bunun içinde bir direk ucunda asılı bayrakla işaretlenmiş olan parkurun bittiği çukurla sonuçlanır. Her çukurun par adı verilen ve topun kaç vuruşta çukura atılacağını belirleyen tanımı vardır: Örneğin, par 3, par 4, par 5 gibi; yani üç vuruşta, dört vuruşta ve 5 vuruşta golf topunun çukura atılması.
O parkurdaki oyunun tamamlanması için topun mutlaka kaç vuruşta olursa olsun çukura atılması gerekir. Çukurun içinde metal veya plastikten yapılmış çanak cup bulunur. Çukurun çapı 10,8 cm, derinliği ise 10 cm civarındadır.
Oyun genelde en az iki, en çok dört kişi tarafından oynanır. Oyun tee–box adı verilen hafifçe yükseltilmiş bir alandan topa tee dikilerek vurulur. Oyunun kendine özgü kuralları dünyada golf otoritesi olarak tartışmasız kabul edilen 
ROYAL AND ANCIENT ST ANDREWS kuruluşudur. Bu kuruluşun belirlediği kurallar dünyanın her yerinde kabul edilmiştir.


== Oyun ==
Golf çim saha üzerinde oynanan bir spordur. Oyuna katılan her oyuncu sırayla başlangıç vuruşlarını yapar. Sahanın çukura kadar olan bölümünde sahanın fair-way adı verilen esas oyun alanına topu atmak amaçlanır. Bu alan diğer alanlara göre daha düzgün ve kısa kesilmiş çimlerden oluşur ve yaklaşık 30 ila 90 metre genişliğinde olabilir; vuruş yapmaya daha elverişlidir. Marifet, topu sahanın düzgün çimli alanlarına atabilmektir.
Bu alanın iki yanında 'rough' (kaba çim) adı verilen bölge yer alır. Bu bölgede uzun otlar, çalılıklar, ağaçlar veya kumlu, topraklı bölgeler yer alabilir. Buralardan golfçünün vuruş yapabilmesi için özel teknikler gereklidir. Doğal olarak bu tür engellerin olmadığı sahalarda yapay engeller golf sahası mimarı tarafından sahaya yerleştirilebilir; kum havuzları, küçük göller vs. Oyuncular isabetli atışlarla green adı verilen, bayrak direğiyle özel olarak işaretlenmiş çukura topu atmayı hedefler. En az vuruşla topu çukura atabilmek oyunun amacıdır. Oyun 18 parkurda tamamlandıktan sonra biter. En az vuruşu yapan oyuncu kazanır.


== Putting Green ==

Daha sonra putting green adı verilen pata alanıyla çukur sona erer. Pata alanı çok kaliteli çimle kaplı ve sürekli kısa kesilerek pata yapmaya uygun hâle getirilmiş, ortasında veya kenarında bayrakla işaretlenmiş çukura verilen addır.
Alanın düzgün olmasının yanı sıra yine mimarın yaratıcılığına bağlı olarak çeşitli seviyeler ve eğimler yaratılarak pata atışlarının güçleştirilmesi sağlanabilir.
Green'ler topun en iyi şekilde yuvarlanması için bakımı son derece titizlikle yapılan özel çimlerden yapılır. Green'de atış yapılırken bayrak çıkartılır.


== Par ==
Yukarıda da belirtildiği gibi, her çukur için bir par belirlenmiştir. Bu sayı, çok iyi bir golf oyuncusunun (Scratchgolfer) topu green'e sokması için gereken vuruş sayısıdır. Bu sayı, çukurun (yükseltiler, su gibi sebeplerden kaynaklanan) zorluğu ile değil, çukurun uzunluğu ile alakalıdır. Doğal engellerin oluşturduğu zorluk, ayrıca Course- und Slope-Rating adı verilen bir sayı ile belirtilir.
18 parkurluk bir saha genelde, dört adet Par-3 çukuru, on adet Par-4 çukuru ve dört adet Par-5 çukurundan oluşur. Dolayısıyla bir tur genelde 72'lik bir par sayısına sahip olur. Dokuz parkurluk sahalarda bu sayılar yarılanır.
Aşağıdaki tabelada alınması mümkün olan skorlar için kullanılan terimler görülebilir:


== Dünyada Golf ==
Golf dünyada özellikle de İngiltere ve ABD'de hızlı bir gelişme göstermiştir. ABD'de 25.000'den fazla golf sahası ve 35 milyon golfçü vardır. Tüm Avrupa ülkelerinde çok yaygın bir spordur. Türkiye'de golf, 1895 yılından bu yana oynanmaktadır.
Golfün en yaygın olduğu ülkelerin başında İngiltere, ABD, İspanya, İsveç, Fransa ve İtalya sayılabilir.
Dünyanın en önemli golf turnuvaları dört majör turnuva olarak bilinir. Sezon, nisan ayında The Masters ile açılır ve PGA ile sona erer.
Bu majör dörtlü şunlardır;

The Masters
U.S. Open
The Open
PGA Championship


=== Ünlü Golf Oyuncuları ===
Dünya golf tarihinin günümüz efsanesi Tiger Woods sonrası en önemli isimleri Arnie ve Jack Nicklaus olarak bilinir.


== Golf tarihi ==
Golf oyununun başlangıcına yönelik birçok farklı görüş yer almaktadır.
Bir görüşe göre, Çin'de 1368-1644 yılları arasında, Ming Hanedanlığı sırasında yürürken bir değnek ile topa vurularak oynanan oyun diye tanımlanan chuiwan adlı oyun, golfün esas çıkış noktasıdır. Chuiwan'ın daha sonra Orta Çağ'da tüccarlar tarafından Avrupa'ya yayıldığına inanılmaktadır.
Benimsenen diğer bir görüşe göre golf, Romalıların MÖ 1. yüzyıl süresince Avrupa'da fethettiği ülkelerde modern bir oyun olarak, uygarlığın gelişimi sonucu ortaya çıkmıştır.
Romalılar, Sezar'ın hükümdarlığı sırasında, sopa şeklindeki dallarla tüy-dolu toplara vurularak oynanan, golfe benzeyen paganica adında bir oyun oynarlardı.
Kitap resimlemeleri, 15. yüzyıl civarında, Hollandalıların donmuş kanallarda benzer bir oyun oynadıklarını göstermektedir. Fransa ve Belçika'da da yaygındı.
Çeşitli Avrupa ülkelerinde, İngiltere'de cambuca, Fransa'da jeu de mail ve Hollanda'da het kolven diye adlandırılan, paganica'ya benzeyen oyunlar vardı.
1457'de, İskoçya'da golf oynamak yasaklandı çünkü savunmada çok önemli bir yere sahip okçulukla karıştırılıyordu. Buna rağmen İskoçlar, parlamento ve kilisenin karşı çıkışlarına direnerek links denilen, deniz kenarında, kıyı şeridine yakın yerlerde oynamaya devam ettiler.
İskoçya, 16. yüzyılın erken dönemlerinde kullanılan, en eski golf sahalarından, St. Andrews'un anavatanıdır. Golf, 17. yüzyılda, İskoçya'da IV. James'in, İngiltere'de ise I. James'in golf sporuna olan ilgilerinden dolayı, tam olarak yerleşmiştir.
Golfün beşiği olan St. Andrews'da 1754 yılında Royal ve Ancient golf kulüpleri kurulmuştur.


== Film ==
The Legend of Bagger Vance (Bagger Vance Efsanesi)
Tin Cup (1996) (Aşkın Gücü) Kevin Costner, Rene Russo, Cheech Marin, Don Johnson


== Dış bağlantılar ==

Golf XL 
Türkiye Golf Federasyonu 2 Mart 2007 tarihinde Wayback Machine sitesinde arşivlendi.
The R&A18 Eylül 2009 tarihinde Wayback Machine sitesinde arşivlendi.
United States Golf Association29 Kasım 2009 tarihinde Wayback Machine sitesinde arşivlendi.
International Association of Golf Club Presidents
International Golf Federation23 Aralık 2009 tarihinde Wayback Machine sitesinde arşivlendi.
European Golf Association16 Haziran 2013 tarihinde Wayback Machine sitesinde arşivlendi.
The Official site of the Professional Golf Association13 Aralık 2013 tarihinde Wayback Machine sitesinde arşivlendi.
Golf Course Superintendents Association of America 31 Ekim 2007 tarihinde Wayback Machine sitesinde arşivlendi.
Latin America's Golf Cup Int'l Circuit


== Kaynakça ==


== Ayrıca bakınız ==
Türkiye'de golf
Yaz Olimpiyatları'nda golf
Akdeniz Oyunları'nda golf
Erkekler büyük golf turnuvaları
Türkiye Golf Federasyonu
Amerika Açık (golf)
Playoff (golf)
Golf arabası