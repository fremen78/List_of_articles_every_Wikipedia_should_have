Smrt je kraj života; neizbježna činjenica, a vjerovatno i stanje. Većina ljudi smatra da poslije smrti dolazi raj ili pakao. Dio njih misli da nema ničega. Stari narodi su vjerovali da smrću odlaze u vječna lovišta i zato su svoje mrtve pokopavali sa oruđem, nakitom i oružjem, potrebnim za taj vječni lov. Niko u stvari ne zna što dolazi poslije. Naučna i akademska disciplina koja proučava smrt ljudskih bića naziva se Tanatologija.


== Podjela smrti ==
Prema uzroku i porijeklu dijeli se na 

Prirodna smrt
Nasilna smrt
Prirodna smrt nastupa nakon otkazivanja vitalnih organa najčešće usljed bolesti koja može biti akutna ili hronična ili prouzrokovana istrošenošću vitalnih organa usljed starosti. Prirodna smrt može biti nagla ili naprasna te kao takva postaje predmet forenzičke istrage.
Nasilna smrt produkt je djelovanja različitih vanjskih faktora. Po porijeklu nasilna smrt može biti 

zadesna
ubilačka
samoubilačka


== Gradacija smrti ==
Postoji nekoliko faza ili gradacija smrti. Prva faza smrti je klinička smrt. Ova faza praćena je prestankom disanja i rada srca i moždanih aktivnosti. Pravovremenom ljekarskom intervencijom osoba se može vratiti u život. 
Ukoliko ne dođe do intervencije u vremenu od 4 minute nastupa cerebralna smrt. Zbog izuzetne osjetljivosti moždanih ćelija one počinju da nekrotiraju odnosno propadaju usljed nedostatka kisika. Nakon ove faze nastupa biološka smrt. Ona je produkt anoksije i hipoksije svih ćelija organizma.


== Znaci smrti ==
Znakovi smrti imaju veoma važnu ulogu u prosuđivanju i utvrđivanju smrti. Znakove smrti dijelimo na 

Presumptivne ili rane znakove smrti
Pozitivne ili sigurne znakove smrti
Presumptivni znakovi smrti su:

Prestanak disanja
Prestanak srčane akcije
Isušivanje sluznica
Sigurni znaci smrti dijele se na rane i kasne znakove. U rane znakove spadaju:

Mrtvačke pjege
Mrtvačka ukočenost (lat:rigor mortis)
Hlađenje tijela
Mrtvačka mlitavost
"Mačje oko"
Kasni znaci smrti su:

Truljenje
Mumifikacija
Saponifikacija


== Filozofska razmišljanja o smrti ==
Grčki filozof Epikur (341-270. p. n. e.) je tvrdio da smrt nije loša jer dok smo živi smrti nema, a kad umremo nas nema, prema tome smrt uopće ne može uticati na nas.
Američki savremeni filozof Thomas Nagel kaže da je smrt loša jer nam produžetak života pruža mogućnost da dođemo do dobrih stvari.
Martin Heidegger, njemački filozof egzistencijalizma, je tvrdio da je čovjek svjestan sebe jer je svjestan svoje smrtnosti, odnosno mi smo svjesni sebe jer osjećamo tjeskobu u odnosu spram smrti.


== Također pogledajte ==
Tanatologija


== Reference ==