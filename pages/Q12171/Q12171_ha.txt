Jinin Haida((حيض)) to muna farawa da sunan Allah mai
Rahma mai Jinkai, tsira da amincin
Allah su kara tabbata ga fiyayyan halittar Allah
Annabin tsira Annabi Muhammad, da Iyalan
shi da Sahabban shi baki daya. Bayan
haka ga wasu daga
abinda ya shafi hukunce-hukuncen
jinin al'ada wanda ake kira Jinin haida, yana da matukar muhimmanci
sanin hukunce-hukuncen jinin al'ada,
muhimmancin ba wai ya tsaya ga mata bane
kadai a'a har da maza, domin abubuwa da
yawa na ibada da na zamantakewa suna
da alaka da jinin al'ada, misali mai jinin
al'ada bata sallah ko azumi ko dawafi,
wannan bangaran ibada kenan amma ta
bangaren zamantakewa mai jinin al'ada ba'a
sakinta idan Kuma aka yi sakin to ya tabbatar, ba kuma a saduwa da ita, sannan
ga yadda Allah ya sanya idda da jinin
al'ada, ta yadda idan aka saki mace sai ta
ga tsarki uku (al'ada uku) kafin aka ce ta
kammala iddah sannan ai maganar sabon
aure, to idan tana al'ada bayan kowadanne
watanni shida kenan sai bayan shekara daya da rabi za'a fara maganar aure, shi
ya sa muka ce sanin hukunce-hukuncen
wannan jinin ba wai ya rataya ga mata
bane kadai har da maza..
Masana sun kayyade cewa lafiyayyen jinin al'ada yakan shafe kwanaki huɗu (4) zuwa kwanaki bakwai (7) yana zuba sannan ya dauke, idan ya dauke yakan shafe kwanaki ashirin da daya (21) zuwa kwanaki talatin da biyar (35) kamin kuma ya sake [1].


== Menene Jinin Al'ada ==
Jinin al'ada jini ne da
yake fita da karan kansa daga gaban
macan da a al'adance zata iya daukar ciki
ba tare da ya wuce kwanaki goma sha-
biyarba.
Wannan shi ake nufi da jinin al'ada, da
aka ce 'jinine da yake fita da kansa' kenan
idan ya zamana ba da kansa ya fita ba
kamar ace cinnaka ya cije ta a gaba ko
kunama sai jinin ya balle mata to wannan
bai zama jinin al'adaba.
Da aka ce 'Ta gaba' kenan idan ya fita
ta dubura ko ta hanci wannan bai zama
jinin al'adaba. Da aka ce wacce a
al'adance zata iya daukar ciki kenan idan
ya fita daga wacce a al'adance ba zata iya
daukar ciki ba sabo da yarinta ko girma to
wannan shi ma bai zama jinin al'ada ba.
Amma da aka ce 'Ba tare da ya wuce
kwanaki goma sha biyar ba, kenan idan ya
wuce kwanaki sha biyar (15) to bai zamo kuma
jinin al'adaba.
Wadannan nau'uka da akace basu zama
jinin al'ada ba kenan hukuncin jinin al'ada bai
hau kansu ba za su yi sallah domin jinin
ciwo ne sai a nemi magani, Allah ya
sawwake.


== Mafi Karancin sa ==
Malamai sun karawa juna
sani kan mafi karancin jinin al'ada, mafi
karancinsa shi ne dugo guda ɗaya kenan idan
ya ɗiga sannan ya ɗauke, shi kenan ta yi
al'ada kuma ta dauke.


== Mafi Yawansa ==
Mafi yawan kwanakin jinin
al'ada shi ne kwanaki goma sha-biyar kenan
idan ya wuce haka to bai zama jinin
al'ada ba muddin ba ciki take da shiba. Mata Dangane da Al'ada: anan mun sani
mata suna da halaye biyar musamman idan
muka yi la'akari da shekarunsu domin auna
jinin da ya zo na al'adane ko bana al'ada
ba ne, kamar haka:

Kasa da shekara tara Idan jinin ya
zo wa yarinyar da take kasa da shekara
tara to malamai sun tabbatar da wannan
ba jinin al'ada ba ne, jinin ciwo ne sai a nemi
magani.

Tara Zuwa Sama Idan ya zamana jinin ya
zo ne ga wacce ta cika shekara tara
zuwa zamanta budurwa, to a irin wannan
lokaci sai a tambayi kwararrun mata da
likita domin a fayyace jinin na al'adane ko
na ciwo. Kada mu sha'afa yanayin abinci da
kuma yanayin zafi da sanyi da hutu da
wahala suna tasiri.

Budurci Zuwa Sheka 50 Idan jinin ya
zo daga lokacin da ta zama budurwa zuwa
shekaru hamsin (50) kai tsaye malamai sun
tabbatar da cewa wannan jinin na al'adane.

Daga 50 - 69 Idan jini ya zo wa mace
a tsakanin wadannan shekaru wato daga
shekara hamsin zuwa sittin da tara
(50-69) to malamai suka ce za'a tambayi
kwararrun mata da likitoci domin sanin
wannan jinin na ciwone ko na al'ada.

Daga 70 Idan jini ya zo bayan mace ta
cika shekara saba'in (70) zuwa sama to
malamai suka ce wannan kai tsaye ba jinin
al'ada bane.
Ashe tantance shekarun haihuwa ba
karamin abu bane domin tuni musulunci ya
gina hukunce-hukunce a kansu, kuma ana
gini ne a kan tsarin kalandar musulunci,
wadannan bayanai na karkasuwar mata har
zuwa gida biyar kamar yadda ya gabata
haka malam Adawi ya kawo a cikin
littafinsa 'Hashiyatul Adawi', Allah ya ji
kansa da gafara.
Ina daɗa jaddada cewa yanayin abinci da
da abin sha da sanyi ko yanayin zafi suna
tasiri matuka, dukkan abinda ba'a fahimta ba dangane da yana yin zuwan
jinin ko daukewarsa yarinyace ko babba to
kamata ya yi ayi tambaya cikin gaggawa
lura da yadda muka yi bayai da cewa
yana da alaka da hukunce-hukunce, kina yin
jinkiri sai salloli su kubuce miki, kuma
wannan yana nuna cewa mace da aka saka
zata iya kammala idda akasa da watanni
uku.
Idan yarinya ta ga jinin kuma jinin ya
zama shi ne zuwansa na farko sannan ya
tabbata cewa jinin al'adane to ta sani ta
balaga, dukkanin hukunce-hukuncen
musulunci sun hau kanta, idan ta yi salatin
Annabi za'a rubuta mata lada idan kuma ta
bari samari suna jagwalgwalata ita za'a
rubutawa zunubi, ba wanda yace wai sai ta
yi aure sannan za'a fara yi mata rubutu,
kenan har azumi sai ta ranka wanda ta
sha.


== Tabbatuwar Jinin Al'ada ==
Shifa abin da ya
shafi jinin al'ada al'amari ne da Allah
maɗaukakin sarki ya yi bayaninsa a cikin
Alkur'ani mai girma, Allah yana cewa:
Kuma suna tambayarka dangane da
al'ada, Kace: Shidinnan cutane, ku nisanci
(saduwa da) mata a lokacin al'ada, kada
ku kusance su har sai sun yi tsarki (Jinin
ya dauke) idan suka tsarkaka (suka yi
wanka) to ku je musu ta inda Allah ya
umarceku, Lalle Allah yana son masu
yawan tuba kuma yana son masu
tsarkaka. Bakara, ayata: 222.
Haka kuma ma'aikin Allah –Tsira da
amincin Allah su kara tabbata a gareshi- yace;
(Wannan) Wani abu ne da Allah ya dorawa
mata 'ya'yan Adam. Ashe ba shaci-fadin
da ake cewa ba ne ai sanadiyyar da yasa
mata suke al'ada shi ne wannan ganyan
bishiyar da Nana Hawwa'u ta ci a gidan
aljanna, amma Annabi Adam mala'ikane ya
rike masa makoshi (makogaro) sai ya
amayar da abin shi ya sa maza basa yi.
Wannan labarin bashi da kanshin gaskiya
domin ayoyin Alkur'ani sun tabbatar da
Annabi Adam ya ci itaciyar.
Shi fa jinin al'ada kada amanta jini ne da
yake fitowa daga can cikin mahaifa a
lokuta sanannu, Allah madaukakin Sarki ya
haliccishi domin ya zama abinci ga yaro a
lokacin da yake cikin mahaifiyarsa domin
inda zai yi tarayya da mahaifiiyar ta shi a
abincin da take ci to da karfinta ya ragu
sosai,sa Allah ya sanya shi ya zama abinci
gareshi,shi ya sa da kyar ka ga mace
tana da juna biyu (ciki) kuma tana al'ada.
Idan kuma ta haihu sai Allah ya zamar da
shi nono jaririn yana sha amatsayin abinci,shi yasa kadan ake samun matan da
suke shayarwa kuma suna al'ada. Idan ya
zamana mace bata da juna biyu (ciki) kuma
bata shayarwa sai ya kasance ba inda zai
je to shi ne sai ya taru a mahaifarta,shi ne
mafi yawancin lokuta yake fita a kowanne
wata cikin kwanuka shida ko bakwai, ya kan
karu ko ya ragu akan hakan kamar yadda
bayanai za su zo da izinin Allah-
gwargadon yadda Allah ya tsara halittarsa.

.


== Karkasuwar Mata ==
Mawallafin littafin
Akhadari ya kasa mata zuwa kashi uku
dangane da jinin al'ada, kashi na farko;
ita ce wacce ta fara, kashi na biyu kuma;
wacce ta saba, sannan sai kashi na uku;
mai juna-biyu (wato mai ciki), ga bayanansu
kamar haka: 

Wacce Ta Fara Ita wacce ta fara
al'ada ya zama yinta na yanzu shi ne ganin
al'adarta na farko a rayuwarta, to abin da yake kanta zata zuba ido ne ta ga kwanaki
nawa zai dauka kafin ya yanke, ta yadda ba
zai wuce kwanaki sha-biyar ba, idan ko ya
wuce sha-biyar to abinda ya doru akan
kwanaki sha-biyar bai zama al'ada ba, kenan
mafi yawan kwanakin da zata saurara sune
kwanaki sha-biyar, amma zai iya daukewa
kafin hakan, abin nufi in ya wuce to ya
zama (Istihadha) cuta sai a nemi magani,
anan nake cewa iyaye su kara sa ido a kan
'ya'yayansu mata su dungu tuntubarsu suna
fahimtar da su tun kafin lokacin ya yi
domin kada lokaci ya yi yarinya ta ga jini
ta fashe da kuka, ko makamantan haka,
wata babbar mace ce amma bata san
menene jinin al'ada ba ita dai kawai ta ce
tana ganin jini a wani lokaci bayan wasu
kwanaki kuma sai ta daina ganinshi.  

Wacce Ta Saba' Abinda ake nufi da
wacce ta saba ita ce wacce ta gabatar da
al'ada sau uku a adadin kwanaki guda,
misali wacce ta yi al'adar farko a kwanaki
biyar, da ta sake yi sai ya yi mata kwanaki
biyar da ta yi na uku shi ma kwanaki biyar,
to wannan sai muce sunanta wacce ta
saba domin ta saba akan kwanaki sanannu. Amma idan ta yi al'adar karo na farko
kwanaki uku karo na biyu kuma kwanaki
biyar karo na uku kwanaki shida to ba za'a
kira wannan wacce ta saba ba, domin ba
ta da tsayayyun kwanaki.
Ita wacce ta saba wato wacce take da
sanannun kwanakin al'ada to wadannan
kwanakin su ne kwanakin al'adarta, idan
kwanakin suka cika al'adar kuma ta dauke
sai ta yi wanka ta ci gaba da gudanar da
ibada da kuma sauran mu'amaloli na zamantakewar ma'aurata, amma idan kwanakin suka cika
al'adar kuma bata daukeba sai ta kara
kwanaki uku, haka zata dinga kara kwanaki
uku har kwanaki shabiyar su cika, misali
idan al'adarta kwanaki biyarne sai kuma
jinin bai daukeba a kwanaki biyar din ba sai ta
kara kwanaki uku na sauraron daukewar
sun zama takwas kenan, idan ya dauke
shi kenan sai wanka, idan kuma bai dauke
ba sai ta kara uku akan wadancan
takwasdin sun zama sha-daya idan bai
daukeba sai ta kara uku sun zama sha hudu idan bai daukeba sai ta kara kwana
daya, ya zama goma sha-biyar kenan, sai
ta yi wankan kammala al'ada ko ya dauke
ko bai daukeba domin kwanakin al'ada
makurarsu shi ne kwana goma sha-biyar
kuma sun cika, abin da ya ci gaba da zuwa
ba sunan shi jinin al'ada ba sunanshi jinin cuta
(Istihadha) sai a nemi magani, dukkanin wadancan kare-karen kwanaki
da aka yi inda ace bayan ta Kara kwana
uku na saurare sai ya dauke a kwana na
daya cinkin ukun shi kenan sai ta yi
wankan tsarki.
Mu sani kamar yadda bayani ya gabata
shi jinin al'ada bai wuce kwanaki goma sha-
biyar ga wacce ta fara da wacce ta saba.

Mai Juna-biyu (Mai ciki) Galibin mata
masu juna biyu basa al'ada, sabo da haka
da zarar mace tana da juna biyu (ciki) sai
kuma ta ga al'ada to kada ta yi sakaci
wurin tuntubar likita .
Idan al'ada ta zowa mace mai junabiyu to
idan cikin ya kai watanni uku zuwa biyar zata
iya yin al'ada ta kwanaki sha-biyar zuwa
ashirin, idan kuma cikin ya kai watanni
shida to al'adar zata iya daukar kwanaki
ashirin zuwa ashirin da biyar, kada a
sha'afa wurin tuntubar likita idan ana da
juna biyu kuma aka ga jini.
Tanbihi Na Daya: Idan mace jini yana
mata wasa wato ya zo yau gobe sai kuma
ya dauke bayan kwanaki uku sai kuma ya
dawo to abinda zata yi anan shi ne, ta
tsaya ta yi karatun ta natsu, sai ta lissafa
kwanakin da jinin ya zo sune kwanakin
al'ada sai kuma ta ware kwanakin da jinin
bai zoba sune kwanakin tsarki domin da
hakane zata cika kwanakinta na al'ada,
misali kwanaki tara; sai ya zo a rana ta
farko da ta biyu sai bai zoba a rana ta uku
da ta hudu sai ya zo rana ta biyar amma
bai zo ba a ta shida da ta bakwai sai ya
zo a ta takwas da ta tara. To anan sai
muce ta yi al'adar kwana biyar a cikin
kwanaki goma, wannan matar ita ake kira
(Al-Mulaffiqa) alarabcin mata masu al'ada.
Idan ya zama an sami tazarar kwanaki
takwas ko sha-biyar tsakanin daukewarsa
da dawowarsa to na biyun zai zama sabon
jini ne kenan, ba na da ne ya dawo ba.
Alamar Daukewar Jinin Al'ada: idan jinin
al'ada ya dauke akwai alama da shara'a ta
sanya domin ya zama shi ne manuniya akan
cewar al'adarki ta dauke, wadannan alamu
sun kasu gida biyu kuma kowacce tana cin
gashin kantane, sune kamar haka:

Bushewar Gaba: Abinda ake nufi anan
shine mace ta shigar da kyalle ko auduga
cikin gabanta ta fito da shi busasshe ba
wani jini a tare da shi, to da zarar ta ga
haka to ta tabbata al'adarta ta dauke.

Farar Kumfa: wannan wani ruwane fari
mai laushi da yake zuwa karshan al'ada,
idan mace ta ga irin haka a karshan
al'adarta to ta sani ta kammala.
Wadannan alamomi su suke nuna
daukewar al'adar mace, idan mace bata
taba ganin al'adaba sai a wannan karon sai
ta fara ganin bushewar gaba to kai-tsaye
ta samu tsarki ba sai ta jira farar kumfa ba,
amma idan wacce ta saba gani ce sai ta ga
bushewar gaba to malamai sukace zata
zata dan saurara kadan domin jirar faran
kumfa, amma jinkirin ba zai kai ga fitar
zababban lokacin sallah ba.
A dunkule dai kowanne daya daga cikin
wadannan abubuwa guda biyu yana nuna
samuwar tsarki ba lalle sai sun hadu
alokaci guda ba, da zarar alamar ganin
tsarki ta tabbata sai ta yi wankan tsarki
domin ta ci gaba da ibada, domin idan
bata yi wankaba ko da jinin ya dauke
mijinta ba zai sadu da ita ba kuma ba zata
yi sallah ba, da dai sauransu.
Idan mace ta ga ruwa fatsi-fatsi ko
diddiga-diddiga bayan daukewar jinin
al'ada to kada ta damu ta ci gaba da
harkokinta na ibada, dama matsalar idan ta
ganshi a farkon jini ne, amma idan a
karshen jini ne to wannan ba komai, Ummu
Atiyyah medakin ma'aikin Allah (Tsira da
amincin Allah su kara tabbata a gareshi) tace:
((Mun kasance bama lissafa (Ruwa) fatsi-
fatsi da diddiga-diddiga bayan tsarki da
cewa wani abu ne)). Abu Daud Hadisi Na:
307, Nasa'i, Hadisi Na: 368, Ibnu Majah
Hadisi Na: 647, Darimi Hadisi Na: 865.
Mace ta dinga duba samun tsarkinta a
lokacin da zata kwanta bacci da kuma
lokacin sallar asuba, amma ba a ce ta tashi
cikin dareba domin ta duba.
Idan mai al'ada ko mai biki (jinin haihuwa)
ta ga tsarki kafin rana ta fadi to sallar
azahar da la'asar sun hau kanta, hakanan
kuma idan ta ga tsarki kafin hudowar alfiji
to tabbas za ta yi sallar magariba da lisha.
Abubuwan Da Basu Halatta Ga Mai-
al'adaba:
Anan za'a lissafa abubuwan da basu
halatta mai al'ada ta yi su ba ko ayi mata
ba, wadannan abubuwane guda goma:

1. Sallah: Bai halatta mai al'ada ta yi
sallaba farilla ko nafila, idan kuma tayi ta yi
ba'akarba ba sannan kuma ta yi laifi,
sannan bayan ta kammala al'adar ba zata
rama sallolinba.

2. Saki: Baya halatta matar da take
al'ada a saketa, wannan ya sabawa
karantarwar musulunci, saboda haka koda
yana son ya saketa to ya bari sai ta
kammala al'ada kafin ya sadu da ita sai ya
saketa, kuma dai idan ya saketa tana jinin
al'adar to sakin ya yi amma za'a tilasta shi
ya mayar da ita idan sakin bai kai ukuba.

3. Dawafi: Bai halatta mai al'ada ta yi
dawafin Ka'abah, amma zata yi sauran
dukkan abinda maniyyaci yake yi, kamar
tsaiwar Arafah da kwanan mina dana
muzdalifa da jifa da Labbaika, da daidai
sauransu.

4. Zama A Masallaci: mai al'adah ba zata
zauna a cikin masallaciba, domin sauraron
karatu ko karantarwa ko taro da dai
sauransu.

5. Azumi: Bai halatta mai al'ada ta yi
azumi na farilla ko na nafila, idan ta yi kuma
bai yiba, saboda haka zata lissafa azumin
da ta sha bayan watan ya wuce sai ta
ramasu. Ba'a ajiye azumi domin tsammanin
gobe al'ada zata zo, amma dazaran ta zo
to dazaran ba azumi, dazaran bata zoba to
dazaran akwai azumi, ko da kin ji tafiyar
jinin ajiki amma bai fitoba to biki fara
al'adaba, sai ya fitane za'a fara lissafi.

6. Daukaa Alkur'ani: mai al'ada bata dauka Alqur'ani
kasantuwarsa littafi mai tsarki sannan kuma
ita bata da tsarki, amma wannan baya
hana idan ta ganshi zai fadi ta daukeshi ta
gyara masa wuri.

7. Karatun Alkur'ani: mai al'ada bata
karanta Alkur'ani, dudda cewa wadansu
malamai suna ganin ya halatta ta
karantashi da ka domin kada ta manta
sabanin dauka.

8. Saduwa: Bai halattaba saduwa da
mace tana al'ada, idan ta ki yadda da
mijinta ya sadu da ita domin tana al'ada
ba za'ace ta sabawa Allah ba asalima ta yi
biyayyane ga reshi, bai halatta a sadu da
mace tana al'adaba har sai al'adar ta
dauke kuma ta yi wankan tsarki, kenan
koda al'adar ta dauke amma batayi
wankaba to bai halatta a sadu da itaba. Ya
halatta miji ya taba duk inda yake so a
jikin matarsa alokacin da take al'ada bayan
ta yi kunzugu inbanda daga cikbiyarta
zugwiwarta wannan kan bai halattaba har
sai jinin ya dauke kuma tayi wanka,
hakanan itama ya halatta ta taba ko ina a
jikinsa duk da tana al'ada.

9. Tabbatar Da Rashin Tsarki: Al'ada
tana tabbatar da wacce take da ita bata
da tsarki.

10. Wajabta Wanka: Al'ada tana wajabta
wanka, wato dukkan matar da ta yi al'ada
kuma al'adar ta dauke to wankan tsarki ya
wajaba akanta. Daga wadannan bayanan da
suka gabata ya bayyana a fili cewa lalle
jinin al'ada bakaramin hukunce-hukunce
yake da shi ba, kuma lalle idan aka kyalleshi
yadda ake sakaci tsakanin maza da mata
akan abinda ya shafi wannan al'amari to
lalle abin yanada ban tsoro. 
Allah ya datar damu yasa mu dace. Allah shine mafi sanin masu sani.


== Manazarta ==