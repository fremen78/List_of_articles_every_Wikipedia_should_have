Dubai (arab. دبيّ‎) on suurin kaupunki Yhdistyneissä arabiemiirikunnissa  ja samannimisen emiraatin pääkaupunki.
Dubain kaupungille ovat leimallisia lukuisat pilvenpiirtäjät, satama ja aurinkorannat.
Dubai sijaitsee Persianlahden rannalla Dubain emiraatin pohjoisosassa. Dubain kaupungin pinta-ala on noin 35 neliökilometriä. Dubai aikoo laajentaa alansa kaksinkertaiseksi rakentamalla keinotekoisia saaria ja asuttamalla entistä autiomaata. Dubain maamerkkejä ovat muun muassa Burj al-arab -hotelli, rakenteilla olevat kolme palmusaarta ja The World -saaristo, joka muodostaa ilmasta tarkkailtuna maailmankartan. Burj Khalifa oli myös valmistuessaan vuonna 2010 maailman korkein rakennus(828 m).
Vuonomainen 15 km pitkä Dubainlahti jakaa perinteisesti Dubain kahtia. Sen pohjoispuolen nimi on Deira, eteläpuolen Bur Dubai. Yli sadan vuoden ajan, kun Dubain tärkeimpiä elinkeinoja olivat kalastus, helmenkalastus, ja meriteitä käyty ulkomaankauppa, tämän luonnonsataman ympäristö oli kaupungin keskus. Dubain vanhimmat rakennukset ovat lahden rannalla. Ne ovat tyypillisesti korkeintaan kaksi kerrosta korkeita.
Uusi keskusta pilvenpiirtäjineen on levittäytynyt lounaaseen. Äärimmäisenä länsilounaassa on uusi satama ja useita tekojärviä.


== Lähteet ==