Doebai (Arabies: دبي, Dubayy, [dʊˈbajj]) is die grootste stedelike nedersetting in die Verenigde Arabiese Emirate (VAE) en die administratiewe setel van die gelyknamige emiraat. Die stad is aan die noordelike rand van die emiraat Doebai geleë en word deur die Dubai Creek, 'n baai aan die Persiese Golf met 'n wydte van tussen 100 en 1 300 meter en 'n lengte van sowat 14 kilometer, in twee stadsdele verdeel. Vroeër was hier twee selfstandige nedersettings geleë – Daira aan die noordelike en Bur Dubai aan die suidelike kant.

Brûe is net buite die middestad gebou sodat die meeste voetgangers in die sakekern deur veerbote (sogenaamde abra's) tussen die twee teenoorliggende stadsdele vervoer word. Die stadsgebied het veral in suidelike rigting langs die Jumeirah-strand en Sjeik Zayed-straat uitgebrei aangesien Doebai in die noorde aan die emiraat Sharjah grens. Baie Doebaise werknemers het hulle weens die laer huurpryse oorkant die grens in Sharjah-stad gevestig.
Nog omstreeks 1970 was Doebai 'n onbenullige dorpie in 'n sanderige woestyngebied wat hoofsaaklik deur pêrelduikers bewoon is. In die volgende dekades het Doebai 'n ongekende metamorfose ondergaan wat dit in 'n Arabiese metropool met globale belange en handelsbetrekkinge en 'n internasionale kulturele en ekonomiese sentrum omgeskep het wat in baie opsigte 'n brugfunksie tussen die ooste en die weste vervul. In November 2013 is Doebai aangewys as gasheerstad van die Expo 2020-wêreldtentoonstelling.
Die lewensstyl van sy inwoners het dramaties verander. Terwyl daar teen die middel van die 1990's nog net enkele argitektoniese bakens en 'n beskeie toerismesektor was, het Doebai sindsdien ook tot 'n gesogte internasionale toeristetrekpleister en 'n mekka vir eiendomsontwikkelaars ontwikkel – met ambisieuse hotel-, winkelsentrum- en wolkekrabberprojekte soos Burj Khalifa, tans die hoogste gebou ter wêreld, en Burj al-Arab, die grootste hotel.
Met 3,108 miljoen inwoners (soos in Augustus 2018) huisves Doebai tans omstreeks 85 persent van die gelyknamige emiraat se bevolking, waarby inheemse Doebaiers lankal 'n minderheid in hul eie stad en emiraat geword het. Doebai se ongekende ekonomiese opswaai het honderdduisende immigrante uit die buiteland gelok, onder wie 'n kwartmiljoen werkmigrante uit Suid-Asiatiese lande asook sowat 50 000 Suid-Afrikaners (soos in 2009 beraam is).
Doebai huisves sedert 2005 kantore van die Internasionale Krieketraad, terwyl die hoofkantoor steeds in Londen se Lord’s-krieketveld gesetel is. Doebai was een van die gasheerstede tydens die T20I-wêreldbeker 2021.


== Toerisme ==

Toerisme in Doebai is deel van die Doebai-regering se strategie om die invloei van buitelandse kapitaal te handhaaf. In Mei 2013 het die regering die Doebai-toerismestrategie 2020 van stapel gestuur, met die hoofdoel om 20 miljoen besoekers per jaar teen 2020 te lok en Doebai 'n gunstelingbestemming vir internasionale ontspannings- en sakereisigers te maak. In 2018 is die strategie uitgebrei deur nuwe teikens te stel om tussen 21 en 23 miljoen besoekers teen 2022 en tussen 23 en 25 miljoen besoekers teen 2025 te lok.
In 2010 was die stad die sewende mees besoekte stad ter wêreld met 7,6 miljoen besoekers per jaar. Die stad het 14,9 miljoen oornagbesoekers ontvang in 2016. Vanaf 2018 is Doebai die stad wat die vierde meeste besoek word in die wêreld gebaseer op die aantal internasionale besoekers en die vinnigste groeiende, met 'n toename van 10,7%. Die Global Destination Cities Index 2019 deur MasterCard, het bevind dat toeriste meer in Doebai spandeer as in enige ander stad. In 2018 was dit vir die vierde jaar agtereenvolgens boaan die lys met 'n totale besteding van VS$30,82 miljard. Die gemiddelde besteding per dag was US $553.
Aspekte van Doebai se antieke kultuur, soms oorskadu deur moderne stedelike ontwikkeling, kan gevind word deur plekke rondom die Khor Dubai-rivier te besoek, wat Doebai in twee helftes verdeel: Bur Dubai en Deira. Die geboue langs die Bur Dubai-kant van die rivier is die hart van die Ou Stad en een van die min oorblywende dele van die historiese Doebai.
Ander historiese besienswaardighede sluit in die Dubai Museum in die gerestoureerde Al Fahidi Fort, wat omstreeks 1799 gestig is, en die Heritage Village in Hatta, 115 kilometer suidoos van Doebai-stad. In die hartjie van die rotsagtige Hatta-berge gaan die geskiedenis van die dorpie 2000 tot 3000 jaar terug. Dit bestaan uit 30 geboue wat elk verskil in grootte, binne-uitleg en boumateriaal wat gebruik word. Groot sorg is geneem om dieselfde materiale te gebruik as dié wat oorspronklik tydens die opknapping gebruik is, soos modder, hooi, hout en palmblare.
Verder verwonder toeriste hulle aan die talle moderne wolkekrabbers en konstruksieprojekte, waarvan die Burj Khalifa, Burj al Arab en die Dubai Mall van die gewildste toeriste-aantreklikhede is.
Doebai is al die 'winkelsentrum van die Midde-Ooste' genoem. Daar is meer as 70 winkelsentrums in die stad, insluitend die grootste ter wêreld, die Dubai Mall.
Daar is ook heelwat tema- en pretparke in die stad. Dubai Parks and Resorts het in 2016 geopen, 'n toeriste-oord met temaparke soos Legoland Dubai en Motiongate Dubai.


== Verwysings ==


== Bronne ==
(en)  Syed Ali (2010). Dubai: Gilded Cage. Yale University Press. p. 240.
(en)  Heiko Schmid (2009). Economy of Fascination: Dubai and Chicago as Themed Urban Landscapes. Berlin, Stuttgart. ISBN 978-3-443-37014-5.{{cite book}}:  AS1-onderhoud: plek sonder uitgewer (link)
(en)  John M. Smith (2007). Dubai The Maktoum Story. Norderstedt. ISBN 3-8334-4660-9.{{cite book}}:  AS1-onderhoud: plek sonder uitgewer (link)


== Eksterne skakels ==

(en)  Toerisme-inligting oor Doebai op Wikivoyage
(ar)  (en)  Amptelike webwerf
(en)  "Dubai". Encyclopædia Britannica. Besoek op 17 Desember 2021.