Dubai (arab.: دبي Dubajj [dʊˈbajj], lahten arabine virkand: [dəˈbæj]) om Araban Ühtenzoittud Emiratoiden kaikiš suremb lidn eläjiden lugun mödhe, ühtennimižen emiratan administrativine keskuz, valdkundan järed logistine keskuz (meriport da lendimport).


== Istorii ==
Nügüdläine eländpunkt mainitaškanzihe vl 1799 kuti kaitud Al Fahidi-lidnusel pen' žilo. 20. voz'sadan augotišes lidnut oli Persijan lahten znamasižembiš portoišpäi ičeze ližakahan geografižen sijadusen tagut. Dubai oli britanižen Kožundaktaine Oman-protektoratan palaks vspäi 1833 i sen administrativižeks keskuseks vll 1954−1971.
Vl 1966 löutihe kivivoid emiratas, no sen löudmižsijiden mülü om penemb äjan mi Abu Dabi-emiratas. Rahad torhen kivivoin möndoišpäi tuldas lidnha vspäi 1969. Emiratan ižandusen alused oma turizm, aviacii, likutamatomuz, finansižed holitišed. Sal'hiden pala kivivoišpäi om läz vit procentad vaiše.
Mail'man Expo-2020-ozutelend mäni Dubaiš vn 2021 redukus — vn 2022 keväz'kus.


== Geografijan andmused ==
Lidn sijadase valdkundan pohjoižpäivnouzmas, Persijan lahten randal, viž metrad ü.m.t. keskmäižel korktusel. Röunatab surenke Šardž-lidnanke pohjoižes-pohjoižpäivnouzmas.
Klimat om tropine räk kuiv letetazangišton, päivoikaz lujas, sulakus-sügüz'kus eriližešti. Voden keskmäine lämuz om +28,1 C°, kezakun-sügüz'kun +33,3..+35,9 C°, tal'vkun-uhokun +19,1..+21,2 C°. Ekstremumad oma +7,4 C° (uhoku) i +49,0 C° (heinku, eloku). Il'man lämuz voib ülitada +30 C° miččel taht kul. Paneb sadegid 79 mm vodes, tal'vkus-keväz'kus päpaloin (10..22 mm kus), läz ei olele sadegid sulakus-redukus (6 mm pordos).


== Eläjad ==
Lidnan ristitišt ületi millionad 2000-nziden voziden augus i oli 1 204 000 eläjid vl 2005. Vl 2013 lidnan eläjiden lugu oli 2 106 177 ristitud, vl 2018 — 3 137 463 ristitud. Läz 5,9 mln ristituid elädas lidnaglomeracijas 1994 km² pindal (2023, oli 5,6 mln vl 2018). Territorii 4 110 km² pindanke (edel man pudotesiden projektoid oli 3 885 km²) om alištunu lidnan tobmudele.
Läz koumekümne universitetad i niiden filialad oma avaitud lidnas, om akademijoid, institutoid, tedoiduzkeskusid, äi kolledžid da üläškolid. Äjad profopendusen aluzkundad sijadasoiš kahtes openduzzonas, niišpäi akademlidnut (vai Tedoiden puišt, enččes Tedoiden külä) šingotase vspäi 2007 12 km² pindal. Znamasine om valdkundaline Zajedan universitet (alusenpanend 1998, 7,7 tuh. üläopenikoid Abu Dabin kampusanke).


== Transport ==
Avtobusad, tramvain jono, monorel'san jono, metro i taksid oma kundaližeks transportaks lidnas. Metropoliten radaškanzi vn 2009 sügüz'kus, siš om kaks' jonod 53 stancijanke, 89,6 km raudted, koumanz' jono om sauvomas.
Rahvahidenkeskeine civiline Dubai-lendimport (DXB / OMDB, 87 mln passažiroid i 1,81 mln tonnoid jüguid vl 2023) sijadase nelläs kilometras päivnouzmha lidnan keskuzpalaspäi. Se om kahtenz' surtte mail'mas passažiroiden valun mödhe. Tehtas reisid Evropan i Azijad äjihe maihe, Avstralijan i Pohjoižamerikan surihe lidnoihe, Afrikan erasihe-se maihe.


== Homaičendad ==


== Irdkosketused ==
Lidnan municipalitetan oficialine sait (dm.gov.ae). (angl.) (arab.)