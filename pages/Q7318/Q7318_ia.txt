Germania Nazi (germano: Nazideutschland; officialmente le Grande Imperio Germanic, Großgermanisches Reich, o le Tertie Imperio German, Das Dritte Reich; colloquialmente: le Tertie Reich), es le nomine usate pro referer al stato de Germania de 1933 a 1945. Le forma del stato esseva un dictatura totalitari nationalistic fascista, ducite per le austriaco Adolf Hitler, capite del Partito Nationalsocialista del Laboratores German.
Le 30 de januario 1933, Hitler deveniva le cancellero de Germania, appunctate per le presidente Paul von Hindenburg. Ben que Hitler initialmente duceva un governamento de coalition, ille rapidemente reduceva le officio del presidente a un rolo figurative, e eliminava su socios non-nazista.  Durante le annos post 1933, le economia de Germania se stabilisava. Le governamento Hitler combatteva le disoccupation massive per un ample augmentation del expensas de stato, le expropriation e confiscation de benes private, le suppression de syndicatos, associationes operari, e exoperos, e le creation de campos de internamento pro oppositores al regime e personas non grate. Le era de prosperitate dava al partito popularitate general. Un ver resistentia initiava crescer solmente post le initio del aggressiones militar, culminate in le conspiration del 20 de julio 1944.  Le policia secrete del stato, le Gestapo sub Heinrich Himmler, annihilava su opposition sinistre, communista, e socialista, e persequeva conductas social o sexual, e etnias indesirate como (e specialmente) le judeos, querente eliminar le cultura judee in Europa e spoliar le proprietates judee. Le Partito Nazi prendeva le cortes, le autoritates local, e ulle organisationes civic altere que le ecclesias protestante e catholic. Cata expression de opinion public esseva ducite per le ministro de propaganda, Joseph Goebbels, qui effectivemente usava a regula de arte le cinema, le reuniones public, e le oratorios habile de Hitler pro accrescer fortemente le consenso europee e mundial pro le partito.
Le stato nazi idolisava Hitler como su Führer (le "duce"), creante un cultura del personalitate in que tote le poter governamental esseva centralisate ((germano): Führerprinzip).  Le propaganda nazi esseva basate in le culto del personalitate de Hitler e creava que hodie esse nominate le "mytho de Hitler" - le idea que Hitler esseva omnisciente, e que ulle error o fallimento facite per alteres pote esser corrigite quando cognoscite per Hitler.  In realitate, le interesses de Hitler esseva concentrate, le poter de facer decisiones esseva diffundite inter varie centros de poter; iste centros habeva plure vendettas, e illes poteva prender poter per solmente obtener le attention de Hitler re un del problemas in que ille esseva passive. Tote le functionarios ja reportava a Hitler e sequeva su politicas basic, ma iste functionarios habeva un autonomia considerabile in lor activitates quotidian.
Le politica estranier del annos 1930 usava un strategia diplomatic de peter demandas que pareva rationabile, con un menacia del guerra si le demandas non esseva satisfacite. Quando su opponentes le pacava, Germania acceptava e sequeva su scopo sequente. Iste strategia aggressive esseva multo succedite, e con illo Germania quitava le Liga de Nationes (in 1933), recusava le Tractato de Versailles e initiava su rearmamento (1935), revinceva le Saar (in 1935), remilitarisava Rhenania (in 1936), faceva un alliantia (o "axe") con le Italia fascista (in 1936), prestava adjuta militar a Francisco Franco in le Guerra Civil de Espania (de 1936 ab 1939), annexava Austria in le Anschluss (in 1938), prendeva Checoslovachia post le appaciamento britannic e francese in le Accordo de Munich de 1938, faceva un pacto de pace con le Union Sovietic in le Pacto Molotov-Ribbentrop in augusto 1938, e finalmente invadeva Polonia in septembre 1939.  Como un resultato, Britannia e Francia declarava le guerra, creante le initio del Secunde Guerra Mundial – ante le tempore pro le qual Germania habeva expectate o preparate.
In le Secunde Guerra Mundial, Germania Nazi prendeva o controlava le majoritate de Europa e Africa del Nord pro crear un Ordine Nove in Europa de hegemonia total per Germania. Plus infamemente, le nazis persequeva e occideva milliones de judeos, egyptios e alteres in le Holocausto.  In despecto de su alliantia con le poteres axe (principalmente Italia e Japon), al 8 de maio 1945 Germania ha essite disfacite per le Poteres Alliate.  Postea, il esseva occupation alliate de Germania per le Union Sovietic, le Statos Unite, Grande Britannia, e Francia. Circa 40 milliones de europeos moriva como un consequentia del guerra.
Germania Nazi, Hitler, le Holocausto e su symbolo – le svastica – se faceva le symbolo de mal in cultura contemporanee. In 2002, Newman e Erber scribeva: "Le Nazis habe devenite un del plus largemente recognoscite imagines de mal moderne. Pro le majoritate del mundo hodie, le concepto del mal pote esser evocate facilemente per monstrar quasi ulle symbolo rememorate del nazismo."


== Historia ==
Articulo principe:  Historia de Germania
Forsan le initio del Germania Nazi esseva le Tractato de Versailles de 1919.  Le stipulationes del tractato includeva:

le admission e assumption de responsabilitate total pro causar le Prime Guerra Mundial;
le perdita total e permanente de varie territorios, e le demilitarisation de altere territorios german;
pagamento de reparationes grave, justificate per le clausa de culpabilitate; e
disarmamento unilateral e restrictiones militar grave.
Le pagamentos augmentava le hyperinflation del Republica Weimar in le decennio del Grande Depression. In responsa al accusation de culpabilitate total, il cresceva un senso de vergonia national, embarasso, ira e resentimento contra le altere poteres de Europa. Iste sentimentos causava nationalismo e Pangermanismo, agitation civil, reactiones contra contra-traditionalismo e le sinistra. In le electiones, votatores agitate seligeva partitos extreme, como le Partito Nazi.
Le Partito Nazi offereva un governamento forte e autoritari, pace civil, occupation total, le repudiation del Tractato de Versailles e su reparationes, e un fin al republicanismo parlamentari. Basate in traditionalismo e le movimento popular Völkisch, le Partito Nazi assereva unitate e solidaritate national, comparate al partisanismo divisive del democratia e le lucta inter classes del marxismo. In plus, le partito promitteva reganiar le territorios perdite per le Tractato de Versailles que esseva tam odiate.
Le partito assereva que per le Tractato, le "Criminales del Novembre" - illes del sinistre del Republica Weimar qui signava le Tractato - ha causate le injuria al feritate del nation german. In plus, le Dolchstoßlegende ((germano):  Le legenda del daga al dorso) placiava le culpa con le hebreos, egyptios, communistas, catholicos, e altere gruppos cuje fidelitate esseva credite esser extra del Germania.  Le propaganda nazi usava iste legenda como un explication del fallimento del militares german.
De 1925 al annos 1930, e governamento de Germania se cambiava de un democratia a un de facto stato autoritari nationalistic ultraconservator, sub le presidente e heroe del guerra Paul von Hindenburg, qui non amava le democratia liberal del Republica Weimar e qui voleva facer Germania un stato autoritari. Su alliato natural poteva esser le partitp politic Deutschnationale Volkspartei (DNVP, (germano): Partita German National del Gente). Post 1929, le economia de Germania esseva debile, plus juvenes esseva nationalistic o radical, e illes votava pro le Partito Nazi gratias al natura revolutionari e su opposition al communismo. In plus, le partitos del centro esseva debile dum le pais se findeva al partitos extreme; sin accordo, esseva quasi impossibile facer un governamento del majoritate in le democratia parlamentari de Germania.
In le election federal german in 1928, quando le economia ha meliorate post le hyperinflation de 1922 e 1923, le Partito Nazi solmente habeva 12 sedes. In le election federal german de 1930, le partito ganiava 107, surgente del nove gruppo fractionari al secunde plus grande in le Reichstag. Postea, in le election federal german de 1932, le Partito Nazi esseva le partito con le plus grande numero del sedes. Hindenburg esseva multo reluctante de permitter a Hitler de ganiar le poter executive; Hitler exigeva de esser facite cancellero pro dar ulle appoio al ministros nominate per le presidente. Hitler e le cancellero Franz von Papen creava un accordo inter le DNVP e le NSDAP que dava a Hitler le cancelleria. Assi, con Hindenburg como le presidente e Hitler su cancellero, Hindenburg credeva que ille poteva crear su stato autoritari.