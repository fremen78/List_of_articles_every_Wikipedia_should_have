Johannes Kepler (Weil der Stadt, Sacri Roman Imperi, 27 di Dicembar dal 1571 - Ratisbone, 15 di Novembar dal 1630), astronom e matematic todesc e une figure clâf de rivoluzion sientifiche. Al è cognossût soredut pe discuvierte des leçs sul moviment dai planets che al presentà inte sôs oparis Astronomia Nova e Harmonices Mundi. Al fo assistent dal astronom Tycho Brahe e matematic ae cort dal imperadôr Rodolf II. Al à dât contribûts impuartants intal cjamp de otiche e al à judât a legjitimâ lis discuviertis astronomichis dal contemporanei Galileo Galilei; pe sô opare Somnium al è considerât un precursôr dal gjenar de sience romanzade (science-fiction). 


== Lis trê leçs di Kepler ==
Fin ae muart di Tycho Brahe, nol podè acedi a dâts che l'astronom danês al veve metût dongje cu lis sôs osservazions. Ae sô muart, al scomençà a cirî di burî fûr leçs par descrivi il moviment dai planets; Brahe si jere concentrât su la orbite di Mart, une vore ecentriche: il cercli nol si adatave ai dâts, e par chel Kepler al passà a studiâ l'elis e al discuvierzè che la orbite elitiche si adatave in mût perfet a lis osservazions. Di culì e nassè la prime leç di Kepler (1608):

I planets a àn une orbite elitiche e il Soreli al è un dai doi fûcs
Di culì e studiant ancjemò i dâts, in particolâr la velocitât des orbitis, al rivà ae seconde leç di Kepler (1609):

I planets no si movin in mût uniformi, ma il rai vetôr che unìs il centri dal planet cul Soreli al cuvierç areis compagnis in timps compagns.
La tierce e ultime leç e trate invezit de traietorie dai planets (1619):

Il cuadrât dai periodis di rivoluzion dai planets al è proporzionâl al cubi de distance mezane dal Soreli.
Kepler al fo l'ultin astrolic e il prin astronom, parcè che al refudà di basâsi dome su la fede e lis credincis popolârs, ma dome su lis osservazions sperimentâls. 


== Oparis scritis di Kepler ==
Mysterium cosmographicum (Il misteri cosmic) (1596)
Astronomiae Pars Òptica (La part otiche de astronomie) (1604)
De Stella nova in pede Serpentarii (La gnove stele al pît di Ophiuchus) (1604)
Astronomia nova (Gnove astronomie) (1609)
Dioptrice (Dioptrio) (1611)
Epitome astronomiae Copernicanae (publicât in trê parts 1618-1621)
Harmonices Mundi (L'armonie dal mont) (1619)
Tabulae Rudolphinae (1627)
Somnium (L'insium) (1634)