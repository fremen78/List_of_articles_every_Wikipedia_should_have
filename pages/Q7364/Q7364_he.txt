הרב יוסף ישר (נולד ב-י"א בסיוון תש"ח, 18 ביוני 1948) הוא רבה הראשי של העיר עכו וממלא מקום רבה של קריית ביאליק. בעבר כיהן כרבה של אילת וכרב קופת חולים כללית ובתי החולים שלה.


== תולדות חייו ==


=== ראשית ימיו ===
נולד בירושלים לאביו הרב שמעון יוז'וק, אב"ד בנתניה וחבר מערכת אוצר הפוסקים ולאמו צירה בת הרב משה אריה לייב שפירא, ראש ישיבת תורת אמת ורב שכונת בית ישראל בירושלים.
למד בישיבת פוניבז' לצעירים בבני ברק ובישיבת חברון בירושלים. הוסמך לרבנות על ידי ראש הישיבה הרב משה חברוני ועל ידי סבו הרב שפירא. קיבל כושר לרבנות עיר מהרבנים הראשיים לישראל איסר יהודה אונטרמן ויצחק נסים. נישא לנחמה בת הרב רפאל יעקב מן רקובסקי, רב המרכזים הרפואיים "הדסה" בירושלים.


=== קריירה רבנית ===
לאחר נישואיו התגורר ברחובות, שם החל לכהן כרב שכונת חבצלת. בינואר 1972 (ה'תשל"ב), בהיותו כבן 25, נבחר לכהן כרב האשכנזי של העיר אילת, והיה בכך לרב העיר הצעיר ביותר בישראל. לאחר כשבע שנים עזב את אילת והחל לכהן כרב קופת חולים כללית ובתי החולים שלה.


==== כרב ראשי לעכו ====
בשנת ה'תש"ם נבחר לתפקיד הרב הראשי של העיר עכו, תפקיד שבו הוא מכהן עד היום. בשנת 1980 עורר סערה כאשר פרסם פסק הלכה שקורא ליהודים לא להתגורר בשכנות לערבים בעכו, ובהמשך נאבק במעברם של תושבים ערבים לשכונת וולפסון בעיר. בשנת 2008, לאחר שנהג ערבי נכנס לשכונה יהודית בעיצומו של יום הכיפורים וגרר תקריות אלימות בין ערבים ליהודים, דחה את מכתב הפיוס שכתבו מנהיגי הציבור הערבי בעיר (בהם חבר הכנסת עבאס זכור), בטענה שמעשהו של הנהג ותגובות התושבים היהודים הוצגו בו כשווים בחומרתם. ב-2012 הותקפו הרב ישר ובני לווייתו על ידי צעירים ערבים תושבי העיר. בהמשך הקריירה שלו, פעל לפיוס ודו-קיום בין יהודים לערבים בעכו. בשנת ה'תשנ"ח זכה לתואר "יקיר העיר עכו".
הוא הקים את עמותת "ימין מקרבת" במטרה להביא לקירוב ואחדות בין כל הזרמים בעיר. פעל לייסוד הגרעין התורני "אומץ" וישיבת ההסדר עכו, והוא פועל עמם בשיתוף פעולה מלא. יזם עריכת טקסי נישואין יהודיים לזוגות שנישאו בנישואין אזרחיים בברית המועצות.
בשנת ה'תש"ע נתמנה על ידי מועצת הרבנות הראשית לכהן גם כממלא מקום רב העיר קריית ביאליק, במקומו של הרב עמינדב קריספין שפרש מהתפקיד.
הרב ישר מרצה בתחומי היהדות, ומקיים מפגשים בישראל ומחוצה לה עם סטודנטים ואנשי דת.


== משפחתו ==
דודיו מצד אביו הם הלשונאי והמילונאי דב ירדן והרב יוסף רוזנטל, ר"מ בשלוחת ישיבת נובהרדוק בפינסק. הרבנים אברהם יצחק גרשונוביץ ומתתיהו שצ'יגל היו דודי אביו.
אחיו הם: הרב מאיר בנימין יוז'וק, מחבר ספרי "אמרי בנימין" על הש"ס והרב חיים יוז'וק, מחבר ספרי "שמועת חיים" על הש"ס. אחותו שרה הייתה נשואה לרב דוד צבי הופמן, מו"צ בפתח תקווה.
בנו הרב ישראל ישר הוא ר"מ בישיבה בבית שמש.


== קישורים חיצוניים ==
הרב הראשי - הרב יוסף ישר באתר המועצה הדתית והרבנות עכו.
מאיר הראובני, מירשם לדו-קיום, מעריב, 24/11/1986.


== הערות שוליים ==