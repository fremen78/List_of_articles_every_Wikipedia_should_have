Martin Luther (sünninimi Martin Luder; 10. november 1483 Eisleben – 18. veebruar 1546 Eisleben) oli saksa kristlik teoloog ja augustiini munk, kelle seisukohtadest sai alguse reformatsioon ning kes on oluliselt mõjutanud protestantismi (eriti luterlust) ja ka teiste kristlike traditsioonide õpetust.


== Elu ja tegevus ==
Luther sündis Eislebenis talupoeglikku päritolu perekonnas. Tema isa oli Hans Luder ja ema Margarete Lindemann. Luther kasvas üles Mansfeldis ja astus 1501. aastal Erfurdi ülikooli õigusteadust õppima. 1502. aastal sai ta bakalaureuse- ja 1505. aastal magistrikraadi. Isal oli temale juba ka pruut välja vaadatud. Kuid 1505. aasta 2. juulil, kui ta oli teel Mansfeldist Erfurti, jäi Luther rajuilma kätte ning andis pühale Annale tõotuse, et kui ta eluga pääseb, hakkab ta mungaks. Nõnda juhtuski ja 17. juulil astus ta augustiinlaste ordu liikmeks. 1507. aastal pärast preestriks pühitsemist alustas ta teoloogiaõpinguid ning sai 1512. aastal teoloogiadoktoriks. Et teda varasemad usuõpetused ei rahuldanud, asus ta välja töötama uut õpetust.
31. oktoobril 1517 naelutas ta legendi järgi Wittenbergi lossikiriku uksele 95 teesi, kus mõistis hukka patukustutuse sedelite müütamise. Sel päeval tähistavad luterlased usupuhastuspüha. Ta kutsus kristlikku kirikut üles tulema tagasi Piibli õpetuste juurde. Luther ei tahtnud asutada katoliku kirikust eraldiseisvat kirikut, tahtis vaid kõrvaldada sellest mõned väärnähtused. Katoliku kiriku esindajad arvasid Lutheri ja tema reformide pooldajad kirikust välja. Peale uute kristlike suundade sai Lutheri tegevusest alguse ka katoliiklik reform ehk vastureformatsioon katoliku kirikus, mis sai väljenduse Trento kirikukogu otsustes.
Lutheri piiblitõlge saksa keelde, 1522. aastal ilmus tema tõlgitud Uus Testament ja 1534. aastal Piibli tervikteksti tõlge, mis aitas kaasa ühtse saksa kirjakeele kujunemisele ning pani aluse mitmele uuele põhimõttele tõlkimises. Lutheri koraalid inspireerisid kristliku koguduselaulu arengut. Tema abiellumine 13. juunil 1525 endise nunna Katharina von Boraga (sellest abielust sündis kuus last) pani aluse vaimulike abielule mitmes kristlikus traditsioonis.


== Mälestusmärgid ==
1862. aastal püstitati Keila lähedale Martin Lutheri pronksist mälestussammas, mis hävitati 1949. aastal.

		
			
			
		
		
			
			
		
		
			
			
		
		
			
			
		
		
			
			
		


== Vaata ka ==
Paul Luther
Lueder
Martin Lutheri mälestusmärk


== Kirjandus ==
Lucien Febvre, Martin Luther. Üks inimsaatus, 2003.
Valitud tööd (Martin Lutheri kirjutiste eestikeelsed tõlked). Koostanud Urmas Petti. Toimetanud Katre Ligi. Tõlkinud Anne Burghardt, Meelis Friedenthal, Marju Lepajõe ja Urmas Petti. Tartu, 2013.


== Välislingid ==

Luther, M. Sermon indulgentsist ja armust (1518). Tõlkinud U. Petti
Luther, M. Sermon pühast auväärsest ristimise sakramendist (1519). Tõlkinud U. Petti
Luther, M. Sermon püha tõelise Kristuse ihu auväärsest sakramendist ja vennaskondadest (1519). Tõlkinud U. Petti
Luther, M. Sermon meeleparanduse sakramendist (1519). Tõlkinud U. Petti
Luther, M. Sermon surmaks valmistumisest (1519). Tõlkinud U. Petti
Petti, U. Rhetor, poeta et theologus: jutlustamisest Lutheri ja tema Invocavit`i-jutluste näitel. Usuteaduslik Ajakiri, nr 2, 2013
Petti, U. Väitlus indulgentside väe selgitamiseks (95 teesi). Usuteaduslik Ajakiri
Petti, U. Martin Lutheri 95 teesi: reformatsiooni või reformatoorse teoloogia algus? Usuteaduslik Ajakiri
Petti, U. Martin Lutheri "reformatoorne avastus". (2 osa). Akadeemia nr 1 ja nr 2, 2000
Doctor Martin Lutheruse kaheksa kirja, mis tema Liiwimaale: Riiga, Tartu ja Tallinna saatnud aastal 1523, 1524, 1525, 1529, 1531, 1532, 1533 ja 1540: Õndsa Lutheruse 400 aastase sündimise päewaks: 1483-1883 Autor: August Oswald Westrén-Doll, Martin Luther, Kirjastaja: Alexander Stieda
Martin Lutheri mälestussammas. Eesti Lugu. ERR 2011
Miks haridus on püha? Ööülikool 2015. Arutleb Marju Lepajõe
Martin Luther uurib religioone. Koolitööna kirjutatud essee. 2014
Martin Lutheri tsitaate