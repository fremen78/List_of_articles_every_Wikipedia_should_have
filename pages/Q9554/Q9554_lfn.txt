Martin Luther es la padre mental de la Reformi Protestante. El ia es un monce augustinian e un profesor de teolojia. El ia nase a 10 novembre 1483 en Eisleben, Deutxland, do el ia mori ance a 18 febrero 1546.
Luther ia reconose alga developas falsa de la eglesa catolica e ia vole elimina esta modo de reformis. Cuando la eglesa no ia aseta esta discutes, el ia deside publici 95 frases, cual el ia cloi a la porta de la eglesa de Wittenberg a 31 otobre 1517. Sua punto xef de critica ia es la vende de notas de pardona, la pratica ce cada person ia pote compra un pardona de sua pecas – un fonte de ricia per la eglesa.
En 1518 Luther ia es clamada a Roma per un esamina de sua declaras. La demanda ia es esce on debe trata el como erese. Suportores ia pote causa ce la esamina pote aveni en Augsburg, Deutxland. Ma a esta esamina, Luther ia refusa retira sua declaras, si on no ia pote contrademostra los par la Biblia. En 1521, Luther ia es escluida de la eglesa. A la confere de la governores de statos deutx en Worms, on ia ofre a el un posible final per retira. Ance aora, Luther ia refusa. Aora sua vive ia es en peril, e Luther ia asconde se con la nom falsa "Junker Jörg" en la castel Wartburg prosime de Eisenach.
En la Wartburg, Luther ia tradui la Atesta Nova de la Biblia a la lingua deutx. Par esta, la popla simple ia pote aora comprende la testos usada en eglesa. Luther ia resta en Wartburg asta 1522. Plu tarda, Luther ia tradui ance la Atesta Vea de la Biblia, completinte lo en 1534.
La atas (xef la scrives) de Luther ia gida a la divide de la eglesa, cual no ia es sua intende. Cuando un parte de la governores ia suporta la Reformi (car lo ta dona a los plu potia ca la imperor e la pape), un tempo longa de geras en Europa ia segue.


== Notas ==