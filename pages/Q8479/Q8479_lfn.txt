Piotr la grande (9 junio 1672 â€“ 8 febrero 1725) ia es la tsar de Rusia e, plu tarda, de la Impero Rusce de 7 maio 1682 asta sua mori (con sua duifrate Ivan 5 ante 1696).

 
En 1697, el ia visita Amsterdam e otra sites de Europa ueste, e ia deside ce Rusia debe pote asede la mar. Per reali esta intende, el ia comanda la construi de la site e porto San Petersburg, cual ia deveni la capital de Rusia en 1711. Par geras susedosa, el ia estende la tsaria a un impero multe plu grande, e Rusia ia deveni un potia major en Europa. El ia gida ance un revolui cultural cual ia cambia alga de la sistemes political e sosial medieval a un nasion european moderna, envolveda en siensa, e fundida en la Eda de Lumina. Multe de la reformis cual Piotr ia fundi es ancora un parte de la cultur e politica de Rusia.
Piotr ia ave du sposas, con ci el ia ave 14 enfantes, de ci sola tre fias ia survive a adultia. Sua sposa prima, Eudoxia Lopuhina, ia es elejeda par sua madre. Petr ia divorsa el en 1698. Piotr ia comensa un caso de ama en 1702 con Marfa Scavronskaia. Marfa ia converti a la Eglesa Ortodox Rusce e ia eleje la nom Ecaterina, e ia sposi secreta con Piotr en 1707, e denova e ofisial en 1712.
La enfante prima de Piotr e sua eritor, Alexei, ia es suspetada de conspira per suverti la imperor. El ia es torturada e ia confesa, e ia es condenada a mori. El ia mori en prison en 1718. Alora, sin un eritor mas, en 1724, Piotr ia causa ce sua sposa Ecaterina ia deveni Imperoresa, an si Piotr ia reteni la potia.
Piotr ia mori a 8 febrero 1725, de gangrena de la vesica. El ia ave 52 anios, e ia rena tra 42.