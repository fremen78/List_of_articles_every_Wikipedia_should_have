Josef Verdi, par talian Giuseppe Verdi (Roncole di Bussêt, 10 di Otubar 1813 - Milan, 27 di Zenâr 1901), al fo un compositôr talian, un dai plui impuartants di ducj tal camp de opare liriche.


== Biografie ==


=== I prins agns ===
Nassût tal paîs di Roncole, in Emilie, tal 1813 intune famee de int basse, al scomençà a scrivi musiche za di fantat: tal 1828 e fo sunade tal teatri di Bussêt une sô sinfonìe, doprade come pieç iniziâl pal Barbîr di Sivilie al puest di chê originâl di Rossini. Intant al scomençà a studiâ cul mestri Vincenç Lavigna a Milan, dopo jessi stât scartât dal conservatori, e tal 1836 al maridà Margarite Barezzi, che e murì tal 1840, in timp par daj doi fis, ducj muarts di fruts.


=== Il periodi dal fervôr operistic ===
Tal 1839 e le in scene ae Scjale di Milan la prime opare di Verdi, l'Obert, cont di San Bonifacio: par vie dal sucès discret, l'impresari dal teatri j de di scrivi gnovis oparis. Chel al scomençà cun Un dì di regn, une comedie che e fasè scufe, e, tal 1842, cul Nabucco, un sucès clamorôs: uçât dal triomf, al le indenant fin al 1862 a componi un bon numar di melodrams, cun framieç cualchidun dai plui innomenâts, come il Rigolet, Il trobadôr e La straviade, e vignint a jessi tra i compositôrs plui impuartants dal so timp. Tal 1861 al fo ancje elet ae camare dai deputâts, di moderât liberal che al jere (al veve simpri sapuartât la unitât de Italie)..


=== I ultins agns ===

Dopo La fuarce dal destin (1862), fin al 1871 al componè dome il Don Carli (1867), ma intant al modificà doi oparis che al veve za scrit; intant, in chel slambri dal Votcent a rivavin un grum di novitâts dal teatri musicâl francês e todesc: Verdi e supave chestis gambiaments dal lengaç musicâl e al francjave lis tecnichis di composizion. Al tornà a meti in sene oparis gnovis tal 1871, cuant che il chedivè d'Egjit j 'nd' comissionà une par screâ il canâl di Suez, che al veve fat sgjavâ juste in chel an: Verdi al scrivè l'Aide, che e fo un grant sucès. Al le inant a modificâ oparis che al veve scrit cuant che al jere plui zovin e a componi sunadis, come il Requiem pe muart di Manzoni (1874). Tal istes an al fo nominât senadôr, mantignint la cjarghe fintremai sô passade. I ultims melodrams a forin l'Otel (1887) e il Falstaff (1893), altris doi grancj sucès. Al murì a Milan tal 1901.


== Il stîl ==
Verdi al è simpri stât preseât dal public plui che dai critics. La sô musiche e je influençade soredut dai composidôrs de tradizion vocal taliane (vadì Rossini, Bellini e Donizetti) e ancje di chei barocs (Benedet Marcello e Jacum Carissimi) e di Zuan di Palestrine; l'ispirazion e je romantiche, supant influencis sedi dai autôrs talians, come Manzoni, sedi di chei forescj, come Schiller e Byron. Al veve ancje un leam fuart cun Shakespeare. Dal forest al cjapà lis gnovis ideis di Wagner come ocasion di fâ rifles su la sô musiche e di introdusi novitâts, ma cence simiotâlu: lu si viôt tes ultimis tre oparis (l'Aide e, soredut, l'Otel e il Falstaff). Verdi al meteve dut al servizi dal bon funzionament de dramaturgie, cirint di creâ un leam stret tra lis peraulis dal libret e la musiche e di matignî la unitât dramatiche, atent plui a la unitât di azion che a chês di timp e a di lûc; al parave dentri ancje soluzions facilis, come ritmis populârs e côrs cun dome une vôs, benintindût che a contribuissino a la situazion dramatiche.
Al mantignive un control stret su la regìe e su la composizion dai librets.


== Oparis ==

Di dutis lis sôs oparis, dome doi a son comediis, vadì Un dì di regn e il Falstaff.
Achì une liste complete:

Obert, cont di San Bonifacio (1839, par talian Oberto, conte di San Bonifacio)
Un dì di regn (1840, par talian Un giorno di regno; e je cognossude ancje come Il fint Stanislau, Il finto Stanislao). E fasè scufe.
Nabucodonosor (1842, par solit clamât Nabucco). Al fo il prim grant sucès di Verdi
I Lombarts ae prime crosade (1843, par talian I Lombardi alla prima crociata).
Ernani (1844)
I doi Foscari (1844, par talian I due Foscari)
Zuane d'Arc (1845, par talian Giovanna d'Arco)
Alzire (1845, par talian Alzira). Un insucès; Verdi al disè che e je «dute brute».
Itile (1846, par talian Attila)
Macbeth (1847)
I ladrons (1847, par talian I masnadieri)
Jerusalem (1847). L'originâl al è in francês
Il corsâr (1848, par talian Il corsaro)
La batae di Legnan (1849, par talian La battaglia di Legnano)
Luise Miller (1849, par talian Luisa Miller)
Stifeli (1850, par talian Stiffelio). E je une seconde version che si clame Arolt (Aroldo)
Rigolet (1851, par talian Rigoletto)
Il trobadôr (1853, par talian Il trovatore)
La straviade (1838, par talian La traviata)
I gjespui sicilians (1855, par francês Les vêpres siciliennes). L'originâl al è in francês.
Simon Boccanegra (1857)
Un bal in mascare (1859, par talian Un ballo in maschera)
La fuarce dal destin (1862, par talian La forza del destino)
Don Carli (1867, par francês Don Carlos). La version originâl al è in francês.
Aide (1871, par talian Aida)
Otel (1887, par talian Otello)
Falstaff (1893).


== Notis ==


== Bibliografie ==
Dizionario dell'opera lirica, Firenze, Vallecchi, 1974


== Leams esternis ==
Vérdi, Giuseppe, treccani.it