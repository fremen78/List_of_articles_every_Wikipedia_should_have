Afrika je z přestrjenju wot 30 milionow km² a miliardu wobydlerjow druhi najwjetši kontinent na swěće. Płaći jako „kolebka čłowjestwa“, domizna jedneje z prěnich wysokich kulturow w Egyptowskej a bu w 19. lětstotku nimale dospołnje kolonizowana přez europske staty.
Mjezuje ze Srjedźnym morjom na sewjeru, z Čerwjenym morjom na sewjerowuchodźe, z Indiskim oceanom na wuchodźe a z Atlantiskim oceanom na zapadźe. Gibraltarski přeliw mjez afriskim Marokkom a europskej Španiskej je jenož 14 km šěroki. Najwyši dypk Afriki je Kibo w masiwje Kilimandźaro (5895 m) na sewjerowuchodźe Tansanije.
We wjetšinje afriskich krajow knježi chudoba; wulke towaršnostne problemy – wosebje južnje pusćiny Sahara – su hłód, snadnosć wody, rozšěrjeny HIV-wirus a korupcija.
W Africe rěči so nimale 2.000 wšelakich rěčow.


== Kraje ==
Afrika wobsteji ze 54 njewotwisnych statow. Najwjetše kraje su po přestrjeni Algeriska, Demokratiska republika Kongo a Sudan a po ličbje wobydlerstwa Nigerija, Etiopiska a Egyptowska.

Zwadnej teritorijej stej Zapadna Sahara a Somaliland.
Někotre eksteritorialne teritorije zwjetša europskich statow:

Acory a Madeira (Portugalska)
Ceuta a Melilla (Španiska)
Kanary (Španiska)
Réunion a Mayotte (Francoska)
Britiski Indiskooceanski Teritorij
Princ-Eduardowe kupy(z Marionowej kupu) (Južna Afrika)
Sankt Helena (Zjednoćene kralestwo)
Bouvetowa kupa (Norwegska)
Heardowa kupa a Macdonaldowe kupy (Awstralska)


== Wotkaz ==