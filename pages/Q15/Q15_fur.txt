L'Afriche e je un dai cinc continents, il tierç plui grant dal mont, cuntune superficie di 30.300.000 km2 e une popolazion di plui di 600 milions di abitants.


== Gjeografie ==
I siei limits fisics a son a nord il mâr Mediterani, a est il mâr Ros, a est e a sud l'Ocean Indian e a ovest l'Ocean Atlantic. Al è unît cu la Asie midiant l'istmi di Suez e separât de Europe dal stret di Gjibraltar. Fûr che te zone dal Golf di Guinee, lis cuestis a son a vonde bassis e regolârs. L'Afriche e comprint ancje lis isulis di Madagascar, lis Canaris, Cjâf Vert, Socotra, Zanzibar, la isule Reunion e lis Comoris, oltri a une vore di altris isulis e arcipelacs plui piçui.
Lis monts principâls a son il Kilimanjaro e la Mont Kenya, ducj e doi inte Afriche orientâl e che a superin i 5.000 metris di altitudin. Di chê altre bande, in Afriche a si cjatin doi deserts bocons, chel dal Sahara, tal nord, e chel dal Kalahari, tal sud. I flums plui impuartants a son il Nîl (il plui lunc dal mont), il Congo, il Niger e il Zambesi. Par ce che al rivuarde i lâts, i plui cognossûts a son il lât Victoria, il lât Malawi e il lât Tanganica.


=== Isulis ===
Lis isulis de Afriche a son piçulis, fûr che il Madagascar, che cui siei 595.230 km² e je la cuarte isule plui grande dal mont (daspò de Groenlande, Gnove Guinee e dal Borneo). E je logade tal sud est de cueste dal continent, di cui e ven separade dal canâl di Mozambic (larc 400 chilometris dal pont plui stret). Pe sô struture, pe flore e pe faune, e rapresente un pont di union tra l'Afriche e la part meridionâl de Asie. A est dal Madagascar a si cjatin lis isulis di Maurizi e la isule Reunion; a est-nord-est dal Cjâf Vuardefûc (Cuar d'Afriche) e je logade la isule di Socotra, sot dal control dal Yemen. A nord-est dal continent a son i arcipelacs di Cjâf vert e des Canaris, di origjinis vulcanichis (come ancje lis altris piçulis isulis tal Golf di Guinee.