Priweyth yw an stoff soled gwrys a bri. Eghennow posek yw priweyth dor (earthenware), priweyth men (stoneware) ha priweyth China (porcelain). An tyller mayth yw gwrys priweyth yw priweythva. Priweyth a styr art po kreft an priweyther po gwrians priweyth. 
Taklow priweyth yw gwrys a bri glyb kemyskys ha stoffow erel. Awosa i yw res yn forn arbennik (oden) yn tempredhow ughel. Gorra tan y'n pri a'n kalesha. An priweythor a worr kenn gwedrek wosa henna kyns gorra tan ynno arta. An kenn gwedrek a wra enep an priweyth splann, afinys ha stanch. 
Treweythyow priweythoryon a wra taklow nag eus devnydh dhedha, mes dell yw artek po gwavyansow hepken. Taklow priweyth heb kenn gwedrek yw henwys bisque po priweyth dor. An gwella taklow priweyth, gwrys a briweyth China, yw krev mes treusplanadow.  


== Istori priweyth ==
Priweyth a dhallathas kyns an oos Neolithek. An ensampel a-varra diskudhys yw a Europa est, dedhyes nans yw 25,000 bledhen po a-varra. Figur benen yw aswonnys avel 'Gwener Dolní Věstonice', a dyller paleolithek yn Moravia, Pow Chek. Gwrys veu martesen avel rann a dhevos frothuster. 
A-dhia devisyans ammeth, ha drehevel citys, kofennow rag boos ha diwes yw kevys yn ogas pub tyller hendhyskoniethel. 


== An Priveythvaow ==
Styr an Priweythvaow yw ranndir Stoke-on-Trent yn Pow Sows. Yth esa hwegh tre, Tunstall, Burslem, Hanley, Stoke, Fenton and Longton, oll anedha rann a Stoke-on-Trent lemmyn. 
An ranndir ma o kres an diwysyans priweyth sowsnek. Yth esa proviansow leel a bri, holan, plomm ha glow. Dowrgleudhyow veu usys rag treusperthi an askorras dhe remenans an pow. An ranndir a esperthas priweyth 200 bledhen, 1760 dhe 1960. Onan a briweythoryon moyha a vri a Stoke-on-Trent o Clarice Cliff. Lestri plastek wosa Nessa Bresel an Bys hag askorrans priweyth isel y bris a dhistruis an diwysyans priweyth y'n Priweythvaow.