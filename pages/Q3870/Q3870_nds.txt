Nairobi is de Hööftstadt vun Kenia mit 2.765.657 Inwahners (Stand 1. Januar 2005), de op en Flach vun üm 150 km² leevt. De Naam vun de Stadt kummt vun den Massai-Utdruck Ewaso Nyirobi, wat frisch Water bedüüd.


== Geografie ==
Nairobi liggt in'n Süden vun Kenia an den Stroom Athi op 1660 m över den Meersspegel in de Utlöper vun dat Hoochland vun den Oostafrikaanschen Graven. De Stadt liggt en beten süden vun den Äquater op de geograaphschen Koordinaten 01° 16' Süüd, 036° 49' Oost.


== Historie ==
De Stadt wörr 1899, in de Kolonialtiet, as en Statschoon un Lager för de Boarbeider an de Uganda Railway op dat Land twüschen de Rebeden vun Massai un Kikuju grünnt un wörr 1907 Seet vun de Kolonialverwalten vun Britisch Oostafrika. De Stadt müss al fröh nee opboot warrn, nodem de Pest utbroken weer un en Stadtbrand den Oort verwööst harr.
Al fröh entwickel sik en Stroom vun Towannerers in de Stadt Nairobi, de sik mehrst an'n Rand vun de Stadt ansiedelt hebbt un dor Slums billt hebbt, so as in de Siedlung Mathare Valley, de in'n Noordosten vun Nairobi liggt un bi 180.000 Inwahners hett. 
1963 wörr de Stadt no de Unafhängigkeit vun Kenia de Hööftstadt vun dat Land.
An'n 7. August 1998 bleven bi en Exploschoon vör de US-Bottschap in Nairobi 213 Minschen dood. Hüüt steiht an de Steed en „gröne“ Gedenksteed.


== Politik un Institutschonen ==
Nairobi is een vun de acht Provinzen, in de Kenia opdeelt is. De UNEP, dat Ümweltprogramm vun de Vereenten Natschonen hett sien Sitt in Nairobi.
De Stadt is ok Seet vun en kathoolschen un en anglikaanschen Arzbischop.
In Nairobi gifft dat de Kenyatta-Universität, de 1956 grünnt wörr, en Polytechnikum vun 1961 un welke Forschensinstituten.


=== Inwahners ===
De mehrst sprokenen Spraken sünd Suaheli un Engelsch. Groot Delen vun de Lüüd leevt in Slums, dorüm is dat ok swoor, de naue Antall vun Inwahners antogeven.


== Kultur und Sehenswürdigkeiten ==


=== Stadtbild ===
De Nairobi-Natschonalpark wörr 1946 apent un hett en Flach vun bi 120 km². In den Park leevt üm un bi 80 Söögdeert- un 500 Vagelorden. He höört to dat Stadtrebeet vun Nairobi an un dat sünd man blots 8 km vun dat Zentrum vun de Stadt bet to den Park.
Wichtig Bowarken in de Stadt sünd de Kirparam-Moschee, de Jamia-Sunni-Moschee, dat Parlament, dat Konservatorium, Natschonalmuseum, Natschonaltheater, Natschonalbökeree un Goethe-Institut. Ok en SOS-Kinnerdörp wörr in Nairobi grünnt.


== Weertschap un Infrastruktur ==
Nairobi is dat weertschaplich Zentrum vun Kenia mit en sünnerlich groot Wassdom in Vergliek mit annere afrikaansche Länner. Bedüden industriell Produkten sünd Textilien, Kledaasch, Bostoffen un Nehrmiddel. Ok de Tourismus hett tonahmen un hett hüüttodaags groot Bedüden för de Stadt. En Pipeline föhrt no Mombasa.
Nairobi hett en vun de weltwiet högsten Kriminalitätsraten un weer 2001 vun de Sekerheit her vun de International Civil Service Commission as Status C kategoriseert.


=== Verkehr ===
De Iesenbahnlienen in Kenia föhrt all dör Nairobi, dat sünd de Streken no Mombasa un de Uganda Railway no Kisumu un Kampala in Uganda.
In Nairobi is ok de internatschonale Flaaghaven Jomo Kenyatta International Airport. De ole Flaaghaven Eastleigh Airport weer fröher sünnerlich in de 1930er un 1940er Johren as en Statschoon op de Streek vun Southampton no Kapstadt bedüden.


== Weblenks ==
Stadtkoort