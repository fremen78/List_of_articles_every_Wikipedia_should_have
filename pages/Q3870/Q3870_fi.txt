Nairobi on Kenian pääkaupunki, ja 4,8 miljoonalla asukkaallaan (2023) se on yksi Afrikan suurimmista kaupungeista. Nairobin nimi tulee masai-heimon sanasta enkarenairobi ('viileät vedet'). Se sijaitsee viileällä ylänköalueella.


== Maantiede ja ilmasto ==
Nairobi sijaitsee Kampalan ja Mombasan välillä lähellä Itä-Afrikan hautavajoaman itäreunaa. Kaupungin länsiosa nousee Ngongin kukkuloille.
Nairobi sijaitsee 1 660 metriä merenpinnan yläpuolella. Niinpä sen ilmasto on viileämpi kuin alempana samalla leveyspiirillä. Vuodessa on kaksi sadekautta: "pitkät sateet" maaliskuusta toukokuuhun ja "lyhyet sateet" lokakuun ja joulukuun välillä.
Keskimääräinen ylin lämpötila vaihtelee 21 °C:n ja 26 °C:n välillä. Keskimääräinen alin lämpötila vaihtelee 10 °C:n ja 14 °C:n välillä. Sateisimmat kuukaudet ovat huhtikuu, toukokuu ja marraskuu. Kuivin kuukausi on heinäkuu. Vuosittainen sadanta on noin 1 000 millimetriä.


== Historiaa ==
Nairobi perustettiin vuonna 1899 väliasemaksi Uganda Railway -rautatieyhteydelle, jota rakennettiin Mombasan ja Ugandan välille. Paikka oli sopiva, koska siinä saatiin vettä joista ja ilmasto oli sopivan viileä rataa rakentaville intialaisille ja brittiläisille uudisasukkaille.
Kaupunki rakennettiin kokonaan uudelleen 1900-luvun alussa, kun ruton puhkeamisen jälkeen alkuperäinen kaupunki oli poltettu maan tasalle.lähde? Sen jälkeen kaupunki alkoi kasvaa, ja siitä tuli brittiläisen Itä-Afrikan protektoraatin pääkaupunki 1905 ja itsenäisen Kenian pääkaupunki vuonna 1963.

Terroristiryhmä al-Qaida räjäytti autopommin Yhdysvaltain Kenian-suurlähetystön edustalla 7. elokuuta 1998. Terrori-iskussa kuoli 207 kenialaista ja 12 yhdysvaltalaista.  Tässä ja samanaikaisessa iskussa Tansaniassa  loukkaantui yhteensä noin 4 000 ihmistä.
11. kesäkuuta 2007 itsemurhapommittaja tappoi itsensä ja haavoitti 37 ihmistä Nairobin keskustassa Ambassadeur-hotellin edustalla, lähellä vuoden 1998 pommi-iskupaikkaa. Pommi-iskun epäiltiin olleen jatkoa väkivaltaiselle poliisioperaatiolle Matharen slummissa 6.–7. kesäkuuta. Operaatiossa poliisi ampui ainakin 33 Mungiki-jengin jäsentä läpi yön kestäneissä ammuskeluissa.
Nairobin kaupunkipiirikunta perustettiin maaliskuussa 2013 aiemman Nairobin maakunnan tilalle, kun Kenian vuoden 2010 perustuslain seurauksena maassa luovuttiin maakuntatason hallinnosta. Piirikunta jakautuu 17 vaalipiiriin.


== Talous ==
Nairobissa on useiden kansainvälisten yhtiöiden ja järjestöjen päämajat, joten se on Afrikan vaikutusvaltaisimpia kaupunkeja. Myös Yhdistyneet kansakunnat on vahvasti läsnä Nairobissa, sillä kahdella sen osastoista, UNEPilla ja UN-Habitatilla, on päämaja Nairobissa.
Nairobissa on tekstiilien, rakennusmateriaalien, elintarvikkeiden, virvokkeiden ja tupakan valmistusta. Ympäröivällä maaseudulla kasvatetaan maissia, kassavaa, durraa, papuja, hedelmiä sekä pienessä määrin kahvia.
Nairobin pörssi on Afrikan suurimpia.


== Matkailu ==

Nairobin tunnetuimpiin matkailukohteisiin kuuluu Nairobi National Park. Se on ainoa kansallispuisto kaupungin rajalla. Puistossa on useita erilaisia eläimiä, kuten leijonia ja kirahveja. Nairobissa on myös enemmän eri lintulajeja kuin missään muussa pääkaupungissa maailmassa.
Nairobissa on myös useita museoita. Niihin kuuluu muun muassa Nairobin rautatiemuseo ja Kenian kansallismuseo. Kaupungin hotelleihin kuuluu Panari Hotel, Hilton, Grand Regency ja Norfolk Hotel, joka on vanhin kaupungissa toimivista hotelleista. Nairobin Panari Sky Centreen on avattu myös suurin luistelurata Afrikassa.


=== Kiinnostavia kohteita ===
Nairobin kansallismuseo (Nairobi National Museum)
Nairobin kansallispuisto (Nairobi National Park)
Karen Blixen Museum
National Archives
Bomas of Kenya
Giraffe Centre
Safari park
David Sheldrick's Orphan Elefant Center
Karuran metsä 
Nairobi Arboretum 


== Liikenne ==

Kenian tärkein lentoasema, Jomo Kenyattan kansainvälinen lentoasema, sijaitsee noin 20 km Nairobin keskustasta pohjoiseen.
Vuonna 2022 valmistui kiinalaisten rakentama pikatie, joka kulkee kaupungin länsiosista kansainväliselle lentoasemalle. Sen pituus on 27 km, ja sen johdosta matka-aika lentokentälle lyheni 1-2 tunnista riippuen ruuhkasta noin 20 minuuttiin. Tien käytöstä peritään maksu.   
Perinteisesti suosittu joukkoliikenteen muoto ovat matatut, pienet minibussit. Niiden vaihtoehtoina on tavallisia ja yhteiskäyttötakseja. Nairobissa on nykyisin myös busseja ja jopa aasialaistyyppisiä tuk-tukeja.


== Slummit ==

Nairobissa on useita slummeja. Slummit ovat seurausta maalta kaupunkiin suuntautuneesta muuttoliikkeestä, eikä kaikille uusille asukkaille ole ollut mahdollisuutta työntekoon. Jos kaupunkiin muuttajilla ei ole rahaa parempaan asuntoon tai sukulaisia, joille maksaa heidän luonaan asumisesta, joutuu muuttaja hankkimaan asunnon slummista. Slummien vuokra-asuminen on myös suhteellisen kallista (noin 1 500–4 000 K/kk, riippuen sijainnista).
Läntisessä Nairobissa sijaitseva Kibera on yksi Afrikan suurimmista ja köyhimmistä slummeista.
Alkujaan alue toimi nubialaisten sotilaiden asumuksena 1920-luvulla. Kibera onkin nubiaa ja tarkoittaa metsää. Kibera on kahden neliökilometrin kokoinen ja slummissa on arvioitu asuvan jopa 1,2 miljoonaa ihmistä. Muita merkittäviä slummeja Nairobissa ovat muun muassa Mathare sekä Korogocholähde?.


== Rikollisuus ==
Nairobi on joutunut taistelemaan kasvavaa rikollisuutta vastaan, ja sillä on maine vaarallisena kaupunkina. Se onkin saanut lempinimekseen ”nairobbery”. Vuonna 2001 Yhdistyneet kansakunnat mainitsi Nairobin yhdeksi turvattomimmista kaupungeista maailmassa.


== Katso myös ==
Nairobin piirikunta


== Lähteet ==


== Aiheesta muualla ==
 Kuvia tai muita tiedostoja aiheesta Nairobi Wikimedia Commonsissa