Nairobi er hovedstaden i Kenya, og ligger i den sørlige delen av det sentrale høylandet, ca. 1800 meter over havet. Siden den gjennomsnittlige lufttemperaturen synker med om lag 0,7 grader for hver hundre meter en stiger, er klimaet i Nairobi behagelig temperert, enda byen ligger litt sør for ekvator. Fra juni til august ligger temperaturen på cirka 16 grader,  i februar og mars er temperaturen på cirka 19 grader. Nettene kan være kjølige.
Nairobi er bare rundt hundre år gammel (grunnlagt i 1899 som et jernbanedepot på strekningen mellom Mombasa og Uganda), og hadde i 2009 om lag 3,1 millioner innbyggere. Byen har vokst i en enorm fart, og har ikke særlig mange historiske bygninger. Omgivelsene til Nairobi er noe for seg selv. Noen timers biltur nord for byen reiser de forrevne toppene av Afrikas nest høyeste fjell, den 5199 meter høye vulkanen Mount Kenya, seg som en mektig ruin.
Navnet Nairobi kommer av masaienes «kjølig vann». På slutten av 1800-tallet besto stedet bare av noen sumper nede i en senking. Den første europeeren der var sersjant Ellis fra «The Royal Enginers» i Storbritannia. I mai 1896 hadde han bygd en handelsplass for karavanene, som vandret mellom kysten og innlandet. 


== Historie ==

I 1899 var jernbanen fra havnebyen Mombasa til Ugandas hovedstad Kampala bygd så langt som til Nairobi, som nå ble arbeidsleir og depot for anleggsarbeidere. Nairobi lå halvveis mellom havet og Victoriasjøen, og det vokste snart frem et nytt senter for handel og administrasjon, og det kom både kjøpmenn og statsfunksjonærer med sine familier.
Så sent som i 1902 besto hovedveien av svart bomullsjord, som ble til mudder i regntiden, og de farligste trafikantene var løvene som streifet omkring. Nattestid sto soldater på vakt rundt den vesle byen, og fra husene kom det svake lysskjær fra oljelampene. 
Utviklingen gikk raskt. Etter en pest måtte den gamle brakkebyen brennes, og i 1907 gjorde britene Nairobi til hovedstad i Kenya. Allerede i 1905 hadde man begynt å flytte statsadministrasjonen fra Mombasa til Nairobi. Siden det har utviklingen eksplodert, og Nairobi har blitt hovedsenteret for hele Øst-Afrika, og er den største byen mellom Kairo og Sør-Afrika. Nå er store deler av Nairobi preget av brede avenyer og høyhus, og det er mulig å finne alt man venter av en moderne metropol: industri, universiteter, ambassader, internasjonalt konferansesenter, FN-kontorer, museer, teatre, kinoer og nattklubber.


== Geografi ==
Nairobi dekker et areal på 696 km² og ligger mellom byene Kampala og Mombasa. Ettersom Nairobi ligger i nærheten av den østlige kanten av Riftdalen er mindre jordskjelv og rystelser ikke uvanlig. Ngongfjellet, som ligger vest for byen, er det mest fremtredende geografiske trekket ved Nairobiområdet. Mount Kenya ligger nord for Nairobi og Kilimanjaro er mot sørøst. Begge fjellene er synlige fra Nairobi på en klar dag.
Nairobielva og dens sideelver går på kryss og tvers gjennom Nairobiprovinsen. Nobels fredsprisvinner Wangari Maathai har kjempet voldsomt for å redde urskugen Karura Forest nord i Nairobi som var truet av boligbygging og utbygging annen infrastruktur i et raskt voksende byområde. 
Nairobis vestlige forsteder strekker seg hele veien fra Kenyatta National Hospital i sør til FNs hovedkvarter i forstaden Gigiri i nord, en distanse på ca. 20 km. Byens sentrum er City Square, som ligger i Central Business District. Parlamentsbygningen, katedralen, rådhuset og tinghuset og omgir denne plassen.


=== Klima ===
Med en høyde over havet på 1795 m har Nairobi et moderat klima. Under Köppens klimaklassifisering har Nairobi et subtropisk høylandsklima. Høyden gir noen kjølige kvelder, spesielt i juni/juli når temperaturen kan falle til 10 °C. Den mest solrike og varme delen av året er fra desember til mars, når temperaturen gjennomsnittlig ligger rundt midten av tjuetallet i løpet av dagen. Gjennomsnittlig maksimumstemperatur for denne perioden er 24 °C.
Det er to regntider, men nedbøren kan være moderat. Den delen av året som ser mest skyer er like etter den første regntiden, frem til september, når forholdene vanligvis er overskyet med yr. Siden Nairobi ligger nær ekvator er forskjellene mellom årstidene minimale. Årstidene er omtalt som den våte sesongen og den tørre årstiden. 


== Samfunn og kultur ==
Nairobi er en internasjonal og mangekulturell storby. Byen har mange immigranter fra tidligere britiske kolonier, inkludert India, Somalia og Sudan. Religiøst sett kan byen karakteriseres som pluralistisk, med et stort antall kirker, moskéer, templer og gurdwaraer.


== Distrikter ==
Nairobi er delt i følgende valgkretser; Makadara, Kamukunji, Starehe, Langata, Dagoretti, Westlands, Kasarani og Embakasi. De viktigste administrative bydelene i Nairobi er Central, Dagoretti, Embakasi, Kasarani, Kibera, Makadara, Pumwani og Westlands. De fleste forstedene for velstående ligger vest og nord i Nairobi. Disse inkluderer Karen, Langata, Lavington, Gigiri, Muthaiga, Runda and Highridge. Engelske stedsnavn fra kolonitiden er fortsatt i bruk mange steder i byen. De fleste lavinntekts-boområder ligger i den østlige delen av Nairobi. Disse inkluderer Kariokor, Dandora, Kariobangi, Embakasi og Huruma. Mange somaliske innvandrere har bosatt seg i Eastleigh med kallenavnet «Lille Mogadishu».


== Turisme ==
Nairobi er ikke et turistmål i seg selv, men det finnes flere turistattraksjoner i eller umiddelbar nærhet av byen. Den mest kjente er Nairobi nasjonalpark. Dette er den eneste nasjonalparken som grenser til en hovedstad eller by av denne størrelsen. I parken finnes blant annet løver og sjiraffer. Nairobi har også et stort antall fuglearter.
Innen bygrensene finnes flere museer, blant annet Nairobi Railway Museum og Kenyas nasjonalmuseum. Her finnes blant annet et fullstendig skjelett av en Homo erectus-gutt.
Det finnes en rekke hoteller, deriblant Panari Hotel, Hilton Nairobi, Grand Regency og Norfolk Hotel, det eldste virksomme hotellet i byen.
I Nairobi finnes også den største isbanen i Afrika, Panari Sky Centre. Isbanen dekker 15 000 m² og kan romme 200 personer.


== Transport ==


=== Flyplasser ===
Jomo Kenyatta internasjonale lufthavn er Nairobis hovedflyplass. Dette er den største flyplassen i Øst- og Sentral-Afrika, og håndterer mer enn 4,9 millioner passasjerer i året (2008). Flyplassen er et viktig transittpunkt for reiser til mindre steder i hele Øst-Afrika, og betjener både nasjonale, internasjonale og interkontinentale flygninger. Flyplassen ligger 20 km øst for Nairobis sentrale forretningsstrøk.
Wilson Airport er en mindre, men likevel travel flyplass. I det alt vesentlige håndterer den innlandsruter med mindre fly. Eastleigh Airport var Nairobis opprinnelige flyplass. Den er nå militærbase, og benyttes til opplæring av flygere.


=== Matatu ===
Matatuer er den vanligste formen for offentlig transport i Nairobi. Matatu betyr direkte oversatt  "tre cent for en tur", og refererer til prisen for en reise den gang matatuen ble tatt i bruk som transportmiddel i Kenya. Kjøretøyene har vanligvis 14-20 sitteplasser, antall passasjerer kan ofte være noe høyere. Dekorasjonen kan være fargerik og detaljert, både innvendig og utvendig. Bilene er ofte utstyrt med lydanlegg og skjermer for å tiltrekke flest mulig kunder.
Det er ikke uvanlig å se kollisjonsskadde matatuer, og i 2004 ble det vedtatt en lov som sier at alle matatuer skal ha setebelter, være malt med en gul stripe og ikke kjøre fortere enn 80 km/t.
I desember 2010 startet regjeringen et arbeid med å fase ut matatuer som et middel for offentlig transport. Følgelig ble det etter januar 2011 ikke delt ut nye konsesjoner, men dagens matatuer vil få lov til å tilby sine tjenester ut sin levetid.


=== Busser ===
Busser er stadig mer vanlig i bybildet. I motsetning til matatuer eies disse av et mindre antall busselskap som Kenya Bus Service (KBS), Citi Hoppa, Double M og Smartbus Kenya. Sistnevnte satser på økt produktivitet ved innføring av mer teknologisk avanserte løsninger. Et større antall selskap betjener trafikk mellom Nairobi og andre byer.


=== Drosjer ===
Nairobi har også et stort antall drosjer av varierende type og kvalitet, inkludert de velkjente London-drosjene. Mange drosjer er utstyrt med taksameter, men prisen baseres gjerne på forhandlinger. Drosjer benyttes også på faste ruter. Prisen er fast, og avgang er gjerne når bilen er tilstrekkelig full.


== Vennskapsbyer ==
 Denver, USA


== Referanser ==


== Eksterne lenker ==
Offisielt nettsted 
(en) Nairobi – kategori av bilder, video eller lyd på Commons 
(en) Nairobi – galleri av bilder, video eller lyd på Commons 
Inside Nairobi