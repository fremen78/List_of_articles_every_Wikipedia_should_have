Thomas Alva Edison (11. veebruar 1847 – 18. oktoober 1931) oli ameerika leidur ja ärimees. Edisoni loetakse üheks 20. sajandi viljakamaks leiutajaks – tema nimel on ligi 1100 patenti.


== Elukäik ==
Edison sündis Samuel Ogden Edisoni (1804–1896) seitsmelapselises perekonnas viimase lapsena. Tema ema oli Nancy Matthews Elliott (1810–1871). Thomas Edisoni kuulmisprobleemid tekkisid 12-aastaselt, hiljem oli ta ühest kõrvast täiesti kurt.
Hariduse omandas ta peamiselt ema abil, kes oli varem olnud kooliõpetaja, aga ka iseõppimise teel. 13-aastaseks saades alustas ta pisikaupade müügipoisina rongides ning teenis 50 dollarit nädalas, millest suurema osa kulutas elektri- ja keemiakatsete jaoks seadmete ostmiseks. Seejärel töötas ta telegraafside operaatorina, mis inspireeris tema esimesi leiutisi.
Edison abiellus kaks korda ning tal oli kuus last. Ta suri 1931. aastal diabeedi tüsistustesse.
Edisoni asutatud ettevõtte Edison General Electricu ja Thomson-Houston Electric Company ühinemisel aastal 1892 sündis General Electric, mis tööstuskonglomeraadina tegutseb tänapäevani.


== Leiutised ==
Ta leiutas seadmeid sellistes valdkondades nagu elektrienergia tootmine , massikommunikatsioon, helisalvestus ja filmide tootmine. Oma leiutiste konstrueerimiseks rajas ta mitmeid laboratooriume, kus töötas sadu inimesi. 
1869. aastal sai Edison oma esimese patendi parlamendile valmistatud elektrilise hääletusaparaadi eest.

Edisoni tähtsamad leiutised on fonograaf, elektrihõõglamp, süsimikrofon, elektriakumulaator, elektrienergia jaotussüsteem jm. 


== Tunnustus ==
Thomas Alva Edison oli valitud mitme ülikooli audoktoriks.

1890 – valiti Rootsi Kuningliku Teaduste Akadeemia välisliikmeks
1895 – Rumfordi auhind
1896 – valiti Ameerika Filosoofiaseltsi liikmeks
1887 – Matteucci medal
1908 – John Fritzi medal
1928 – USA Kongressi kuldmedal
1997 – ajakiri Life paigutas Edisoni oma eriväljaandes "100 kõige olulisemat inimest viimase 1000 aasta jooksul" esikohale
2008 – pandi Edison New Jersey kuulsuste galeriisse
2010 – Grammy tehnikaauhind
2011 – lisati Edison USA ettevõtjate kuulsuste alleele


== Viited ==