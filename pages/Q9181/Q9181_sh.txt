Abraham (hebrejski: אַבְרָהָם, moderni: ʾAvraham – Avraham, tiberijski: ʾAḇrāhām – Abraham; arapski: إبراهيم, Ibrahim – Ibrahim), ili Avram (hebrejski: אַבְרָם, moderni: ʾAvram – Avram, tiberijski: ʾAḇrām – Abram), je starozavjetni lik, nazivan i praotac naroda.
Jedini izvještaji o njemu postoje samo u religioznoj književnosti, a najstariji je onaj u biblijskoj Knjizi Postanka. Njegovo povijesno postojanje ničim se ne može potvrditi.
Pretpostavlja se da je živio između 2000. i 1500. pne. Prema Knjizi postanka Abrahamovo rodoslovlje izgleda ovako:

Noa - pravednik koji je s obitelji na arci preživio opći potop.
Sem - sin Noin
Arfaksad - sin Semov
Šelah - sin Arfaksadov
Eber - sin Šelahov
Peleg - sin Eberov
Reu - sin Pelegov
Serug - sin Reuov, pradjed Abrahamov
Nahor - sin Serugov, djed Abrahamov
Terah - sin Nahorov, otac Abrahamov
Abraham
Njegov otac, Terah, potječe iz Ura. Po prvoj verziji riječ je o Uru kaldejskom, prastarom gradu koji se nalazio u južnoj Mezopotamiji i bio pod vlašću Kaldejaca, a danas se nalazi na području Iraka. Po drugoj verziji Ur bi bio grad Urfa, u sjevernoj Mezopotamiji, današnji Sanli Urfa (kurdski: Riha), u istočnoj Turskoj, (275 000 stanovnika, 1990.). U antičko i srednjovjekovno doba taj je grad nosio ime Edessa, i muslimanska predaja upravo tu smješta Abrahamov rodni Ur, te mu je tu i podignuto (muslimansko) svetište. Po trećoj verziji Ur bi bio, također pradavni, grad Urkesh, koji je bio smješten podno planinskog lanca Taurus, u sjevernoj Siriji.
Iz Ura je, prema Svetom pismu, poslušavši Božji poziv, krenuo prema Kanaanu, kasnijoj Palestini i Izraelu, gdje je na više mjesta i boravio. Žena mu se zvala Sara. Doživjeli su starost bez potomstva, a Bog im je obećao brojno potomstvo. Abraham je povjerovao i time je došlo do sklapanja prvog saveza Boga s čovjekom opisanog u Bibliji. Na tom se savezu temelji sva kasnija teologija saveza Starog i Novog zavjeta. Abraham i Sara dobijaju sina Izaka, a njemu će se roditi Jakov koji će postati praotac izraelskog naroda.
Abrahamu je žena Sara, uvidjevši da mu ne može dati potomstvo dala svoju sluškinju Hagaru, koja će Abrahamu roditi njegovog najstarijeg sina imenom Jišmael. Jišmael će postati praotac Arapa.
Tri velike monoteističke religije Abrahama smatraju praocem svoje vjere, budući da je u svetim spisima opisan kao prvi vjernik u jedinoga Boga.


== Povezano ==
Abrahamske religije


== Vanjske veze ==