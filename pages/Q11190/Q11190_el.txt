Ο Αθανάσιος Ε΄ διετέλεσε Οικουμενικός Πατριάρχης την περίοδο 1709-1711.


== Βιογραφικά στοιχεία ==
Καταγόταν από την Κρήτη. Σπούδασε στη Χάλλη της Σαξωνίας και διακρίθηκε για την ευρεία μόρφωσή του, τη γλωσσομάθειά του (λατινικά, αραβικά), την αυστηρότητά του και τη βαθιά γνώση της εκκλησιαστικής μουσικής. Αρχικά εξελέγη Μητροπολίτης Τορνόβου και τον Νοέμβριο του 1692 Αδριανουπόλεως.
Μετά την καθαίρεση του Πατριάρχη Κυπριανού και την εξορία του στο Άγιο Όρος, Πατριάρχης εξελέγη ο Μητροπολίτης Κυζίκου Κύριλλος, όμως κατόπιν επιθυμίας του Μεγάλου Βεζίρη Αλή Πασά Τζόρλολου, Πατριάρχης έγινε τον Μάιο του 1709 ο Αθανάσιος Ε΄. Κατά τη διάρκεια της Πατριαρχίας του δημιούργησε υποψίες για φιλορωμαιοκαθολικές τάσεις.
Αφού επαύθη ο Μέγας Βεζύρης, στις 4 Δεκεμβρίου 1711 οι αρχιερείς και οι πρόκριτοι καθαίρεσαν τον Αθανάσιο και αποκατέστησαν στον Θρόνο τον αρχικά εκλεγέντα Κύριλλο. Κατόπιν αυτού, ο Αθανάσιος έμεινε στην Κωνσταντινούπολη ως το 1718, οπότε αποσύρθηκε σε μοναστήρι στο Ιάσιο, όπου αφιερώθηκε στη μελέτη μέχρι τον θάνατό του.


== Το έργο του ==
Άφησε σπουδαίο έργο στον τομέα της εκκλησιαστικής μουσικής. Συνέθεσε χερουβικά, κοινωνικά και πολυχρονισμούς. Σε προσφώνηση του Μητροπολίτη Ουγγροβλαχίας Ανθίμου, ο Αθανάσιος αποκαλείται «κορωνίδα τῆς τάξεως πάντων τῶν Ὀρθοδόξων Πατριαρχῶν, εἰδήμων καί τῆς «εὐκελάδου καί παναρμονίου μουσικῆς ἀκρότατον ὄρος».


== Παραπομπές ==


== Πηγές ==
Γεδεών, Μανουήλ (1885). Πατριαρχικοί Πίνακες: Ειδήσεις ιστορικαί βιογραφικαί περί των Πατριαρχών Κωνσταντινουπόλεως: από Ανδρέου του Πρωτοκλήτου μέχρις Ιωακείμ Γ' του από Θεσσαλονίκης, 36-1884. Κωνσταντινούπολη: Lorenz & Keil. 
Αποστολική Διακονία της Εκκλησίας της Ελλάδος, Οι μελωδοί και υμνογράφοι της Εκκλησίας Αρχειοθετήθηκε 2021-10-08 στο Wayback Machine.
Εγκυκλοπαίδεια Πάπυρος-Larousse-Britannica, 2007, τόμ. 2, σελ. 652
Steven Runciman (2010). Η Μεγάλη Εκκλησία εν αιχμαλωσία. Εκδόσεις Γκοβόστη. ISBN 9789604461301.