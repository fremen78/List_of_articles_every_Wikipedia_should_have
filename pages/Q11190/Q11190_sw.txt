Tiba (au: Uganga) ni elimu kuhusu magonjwa ya binadamu mwilini na rohoni, jinsi ya kuzuia magonjwa na kurudisha uzima. Matibabu ni muhimu kwa afya ya binadamu na yanahitajika sana ili kumpa maisha mazuri.
Tiba imeendelea kiasi cha kuwa na matawi yanayoangalia hasa:

magonjwa ya sehemu fulani tu ya mwili, kwa mfano tiba ya moyo, ya ngozi, ya viungo vya ndani, au
aina ya tiba, kwa mfano upasuaji, au
aina ya watu, kwa mfano magonjwa ya watoto na kadhalika.
Kila somo dogo lina wataalamu wake. 
Watu wanaoshughulikia magonjwa ya watu huitwa matabibu au waganga. Mara nyingi watu huwaita "daktari", lakini neno hili lamaanisha zaidi cheo cha kufaulu chuo kikuu kwenye ngazi ya juu; mara nyingi waganga husoma hadi cheo cha daktari wa tiba. 
Watu wanaofanya kazi pamoja na tabibu ni muuguzi (nesi) na wasaidizi wengine.
Elimu hiyo inayofuata mbinu za kisayansi ni tofauti na uganga wa kienyeji au wa kimila.