L'Oceano Indico ye uno d'os cinco oceanos, estando-ne o tercer volumen d'augua mas gran d'o mundo, y cubre alto u baixo lo 20% d'a superficie d'a Tierra. Muga a lo norte con o sud d'Asia; a l'ueste con a peninsula arabica y Africa; a l'este con a peninsula malaya, as islas Sonda, y Australia; y a lo sud con l'Antarctida.
Ye desalpartato de l'oceano Atlantico por o meridiano 20 graus este, a lo sud d'Africa, y de l'oceano Pacifico por o meridiano 147 graus este. O punto mas a lo norte de l'oceano Indico ye alto u baixo a 30 graus norte de latitut d'o golfo Persico. L'oceano tien alto u baixo 10.000 km d'amplaria entre as puntas sud d'Africa y Australia; a suya superficie ye 73.556.000 km², incluyindo-ie a mar Roya y o golfo Persico. O volumen de l'oceano s'estima en 292.131.000 km³ d'augua. Chicotas islas puntian os cantos continentals.
As nacions que se troban de raso en l'oceano son Madagascar, a cuatrena isla mas gran d'o mundo; Comoras; Seychelles; Maldivas; Mauricio; y Sri Lanka. Indonesia lo rodia, y cuantas atras nacions en mugan: Sudafrica, Mozambique, Tanzania, Kenya, Somalia, Chibuti, Sudán, Echipto, Israel (con Eilat en o golfo d'Aqaba), Arabia Saudita, Yemen, Emiratos Arabes Unitos, Bahrein, Qatar, Kuwait, Iraq, Irán, Pakistán, India, Birmania y Australia. A importancia de l'oceano como una rota de transito entre Asia y Africa lo ha convertido en un foco de conflictos. En cualsiquier caso, denguna nación lo ha xalapato con exito dica prencipios d'o sieglo XIX cuan l'Imperio Britanico controlaba a mayor parte d'a tierra perimetral de l'oceano Indico.


== Referencias ==


== Vinclos externos ==
 Se veigan as imáchens de Commons sobre l'oceano Indico.