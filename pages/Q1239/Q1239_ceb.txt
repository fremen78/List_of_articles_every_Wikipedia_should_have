Ang Kadagatang Indyan mao ang ikatulong kinadak-ang kadagatan, mga 20% sa katubigan sa kalibotan. GIutlanan kini sa amihanan sa Asya (apil ang subkontinente sa Indya); sa kasadpan sa Aprika; sa sidlakan sa Indotsina, mga Islas sa Sunda, ug Australya; ug sa habagatan sa Kadagatang Habagatan ug sa Antartika, ang kontinente sa habagatang polo). Anaa sa 20° sidlakang meridyan gikan sa Cabo Agulhas ang iyang utlanan sa Kadagatang Atlantiko ug giutlanan sa Kadagatang Pasipiko sa may 147° sidlakang meridyan. Ang kinaamihanang bahin sa kadagatan anaa sa mga 30° amihanang latitud sa Golpong Persyano, mao nga asimetriko ang iyang sirkulasyon. Mga 10,000 kilometros (6,200 mi) ang gilapdon niini sa mga tumoy sa Aprika ug Australya; ang arya niini 73,556,000 kilometros kwadrados (28,400,000 mi²), apil ang Dagat Pula ug Golpong Persyano.