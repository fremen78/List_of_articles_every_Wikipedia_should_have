Napoléon Bonaparte (Ajaccio, 15 agosto 1769 – Santa Elena, 5 maio 1821) ia es un governor e gidor militar franses ci ia deveni importante en la Revolui Franses e ia gida alga campanias susedosa en la Geras Revoluinte Franses. Su la nom Napoleon, el ia es la Imperor de la Franseses de 1804 asta 1814, e denova per tempo corta en 1815 (en la Sento Dias).
Napoleon ia domina avenis european e global tra plu ca un desenio en cuando el ia gida Frans contra un serie de alias en la Geras Napoleonal. El ia gania la plu de esta geras e la majoria grande de sua batalias, construinte un impero grande cual ia rena Europa continental ante sua colasa final en 1815. El ia es un de la comandores la plu grande de istoria, e on studia sua geras e campanias en scolas militar tra la mundo. Sua lega political e cultural ia dura como un de la gidores la plu famosa e controversa en istoria umana.
El ia nase como born Napoleone di Buonaparte en Corse, a un familia relativa modesta de nobilia italian minor. Cuando la Revolui ia eruta en 1789, el ia servi como ofisior de artileria en la armada franses. Saisinte la posibles nova presentada par la Revolui, el ia asende rapida tra la grados militar e ia deveni un jeneral a la eda de 24 anios. La Dirije ia dona final a el la comanda de la Armada de Italia pos cuando el ia supresa un revolta contra la governa par rebelores monarciste. Con 26 anios, el ia comensa sua campania militar contra la osteraiceses e sua aliadas italian, ganiante cuasi cada batalia, concistante la Penisola Italian en un anio, e deveninte un eroe nasional. En 1798, el ia gida un mision militar a Misre cual ia funsiona per lansa el a potia political. El ia injenia un colpa de stato en novembre 1799 e ia deveni la Consul Prima de la Republica. Sua aspira e aproba publica ia inspira el a fa plu, e en 1804 el ia deveni la Imperor prima de la Franseses.
Par causa de diferes nontratable con la briteses, la franseses ia fronti un Alia Tre ja en 1805. Napoleon ia frati esta alia par vinses desidente en la Campania de Ulm e par un vinse vasta contra Rusia e Osteraic a la Batalia de Austerlitz, cual ia gida a la elimina de la Impero Roman Santa cual ia esiste tra mil anios. En 1806, la Alia Cuatro ia prende armas contra el cuando Prusen ia deveni ansiosa sur la influe franses cresente sur la continente. Napoleon ia vinse rapida Prusen a la batalias de Jena e Auerstedt, pos cual el ia marxa la Armada Grande a profonda en Europa este e ia elimina la rusces en junio 1807 a la Batalia de Friedland. Alora, Frans a obliga la nasiones vinseda de la Alia Cuatro a suscrive la Tratas de Tilsit en julio 1807, traente un pas noncuieta a la continente. Tilsit ia representa la apico de la Impero Franses. En 1809, la osteraiceses e la briteses ia defia denova la franseses en la Gera de la Alia Sinco, ma Napoleonn ia solidi sua teni de Europa pos vinse a la Batalia de Wagram en julio.
Esperante estende la Sistem Continental e sofoca la comersia brites con la continente european, Napoleon ia invade Iberia e ia declara sua frate Joseph como la Re de Espania en 1808. La espanioles e la portugeses ia revolta, suportada par la briteses. La Gera de la Penisola ia continua tra ses anios, con multe atas de gerilia, e ia fini con un vinse per la Aliadas. La Sistem Continental ia causa disputas diplomata reaveninte entre Frans e sua statos clientes, spesial Rusia. No desirante sufri la segues economial de comersia reduida, la rusces ia viole comun la Sistem Continental e ia atrae Napoleon a un plu gera.
La franseses ia inisia un invade major de Rusia en la estate de 1812. La campania resultante ia vide la colasa de la Armada Grande e la destrui de sites rusce, e ia inspira sua enemis a fa un presa nova contra Napoleon. En 1813, Prusen e Osteraic ia junta se a soldatos rusce en un Alia Ses contra Frans. Un campania militar longa ia culmina cuando un armada aliada grande ia vinse Napoleon a la Batalia de Leipzig en otobre 1813. A pos, la Aliadas ia invade Frans e ia catura Paris en la primavera de 1814, obligante Napoleon a renunsia en april. On ia esclui el a la isola Elba, prosima a Roma, e la borbones ia es restorada a potia. An tal, Napoleon ia evade Elba en febrero 1815 e ia prende denova la controla de Frans. La Aliadas ia responde par formi un Alia Sete, cual ia vinse Napoleon a la Batalia de Waterloo en junio. La briteses ia esclui el a la isola distante San Helena en la Atlantica sude, do pos ses anios el ia mori a la eda de 51 anios.
Napoleon ia ave un influe estendosa e potiosa a la mundo moderna, traente reformis libraliste a la multe teritorios cual el ia concista e controla, como la Paises Basa, Suiz, e partes grande de Italia e Deutxland moderna. El ia reali politicas libraliste fundal en Frans e tra Europa ueste. Sua ateni legal, la Codigo Napoleonal, ia influe la sistemes legal de plu ca 70 nasiones tra la mundo.