Napolion I (fr. Napoléon ‹-leõ′›) Bonaparte (scin a-o 1796 Buonaparte) imperatô di Françeixi. O nasce' a Ajaçço o 15 ag. 1769, e o moì a Longwood, inte l'isoa de Sant'Ellena, o 5 mazzo 1821; figgio de Carlo e Letiçia Ramoin. 


== Vitta ==
Collegiâ a Autun, Brienne, Parigi, o fu da pœu lœugotenente d'artaggiaja (1785) e doppo o tentò a fortuña politica e militâ in Corsega (into 1791 o l'ea cappo-battaggion da guardia naçionâ a Ajaçço, into frev. 1793 o condusse o so battaggion de guardie naçionæ inta spediçion da Madæña, miseamente fallia, inte l'arvî-mazzo 1793 o preize poxiçion, co-o fræ Luçian, contra-o Pasquâ Paoli, e pe questo o dovette fuzzî in França). Comandante subalterno into blocco de Tolon (ott. 1793), o se guaagnò o grao de generâ e quindi o comando de l'artaggiaia de l'esercito d'Italia. Sospettao de giacobinismo pe l'amixiçia co-o Robespierre, o subì un breve arresto; destinao a un comando inta Vandea, o refiò e o fu radiao da-i quaddri (arv. 1795). 
Vegnúo amigo do P. Barras o conobbe presso de lê a Gioxeppiña de Beauharnais (ch'o sposò o 9 março 1796); e pe incarrego do Barras o difeise energicamente a Convençion contra-i realisti (13 vendegniâ). O l'ótègne coscì o comando de l'esercito de l'interno, e da pœu de quello d'Italia. Preisa l'offensciva (9 arv. 1796), o batte' sepaamente (Montenœutte, Milleximo e Dego) i Aostro-Sardi, costrenzendo questi urtimi a l'armistiçio de Cherasco (28 arv. 1796), quelli, doppo e vittoie da Lœua, d'Arcoe e de Rivoi, e a reisa de Mantoa, a-i preliminæ de paxe de Leoben (18 arv. 1797). Ocupao a Lombardia, o ricostituisce in sci-o modello françeize e repubbriche de Zena e de Veneçia e o leva a-o pappa a Romagna (armistiçio de Bologna, 23 zugno 1796; trattao de Tolentin, 18 frev. 1797). Da pœu, co-o trattao de Campoformio (17 ott. 1797), o conferma a-a França o Belgio e o gh'anette e Isoe Ionie, ponendo fin a l'indipendença de Veneçia, o territoio da quæ o passava a l'Aostria (a ecceçion de Bergamo e Brescia incorporæ inta nœuva Repubbrica Cisalpiña). 
Preposto, a Pariggi, a 'na spediçion contra-e isoe britanneghe, o-a devia verso l'Egitto, dov'o sbarca o 2 luggio 1798 e o guaagna a-e Pirammide, in Sciria (ma o l'è fermao a San Zane d'Acri), a Abukir (dove a so flotta a l'ea stæta, o 1° agósto, destruta da-o Nelson). 
Tornao in França con pochi seguaxi (9 òtôbre 1799), o ghe compisce, un meize doppo (18 brumâ), un corpo de stato, co-a disperscion do conseggio di çinqueçento e a sostituçion do Direttoio con un collegio de trei consoi, assumendo lê mæximo o tittolo de primmo conso. 
Repiggiao a guæra contro i coalizzæ, o valica i Alpe (primmmaveia 1800), o vinçe a Marengo (14 zugno 1800) i Aostriachi constrenzendoli a-a paxe de Lunéville (9 frevâ 1801), aprœuvo a-a quæ vegne de profonde modificaçioin territoriæ in Italia (annescion a-a França de Piemonte, Erba, Ciongin, Parma e Piaxença; constituçion do regno de Etruia); o concludde co l'Inghiltæra a paxe de Amiens (25 março 1802). 
Console a vitta (mazzo 1802), sfuzzio a-a congiua do Georges Cadoudal (1803), o l'assumme sciu proposta do senato a coroña d'impiao di Françeixi (Notre-Dame, 2 dexénbre 1804) e da pœu quella de re d'Italia (Dommo de Milan, 26 mazzo 1805). 
Inti trei anni de paxe (rotta, però, co l'Inghiltæra za into mazzo 1803), o descceiga 'na grande attivitæ reconstruttiva: stradde, industrie, banche; ordenamento aministrativo, giudiçiaio, finançiaio acentrao; pubbricaçion do coddexo çivî (21 março 1804; seguì da pœu i atri); creaçion de 'na nœuva nobiltæ de spâ e de toga; concordao co-a S. Sede (16 luggio 1801). 
Formaase, pe inspiaçion britannega, a 3ª coaliçion (Inghiltæra, Aostria, Ruscia, Sveçia, Nappoli), a flotta franco-spagnolla a l'è battua a Trafalgar (21 òtôbre 1805) da quella ingreize comandâ da-o Nelson, ma o Napolion o l'asciddia e batte i Aostriachi a Ulma (15-20 òtôbre), i Aostro-Rusci a Austerlitz (2 dexénbre) e o l'impoñe a paxe de Presburgo (26 dexénbre 1805: cescion de Veneçia e di atre tære aostriache a-a França e a-i so alliæ todeschi). O l'assegna o Regno de Nappoli (sença a Seçilia) a-o fræ Gioxeppe, quello de Olanda a-o fræ Luigi, e o forma a Confederaçion do Ren (luggio 1806). 
A-a 4ª coaliçion (Ruscia, Pruscia, Inghiltæra, Sveçia) o l'ópoñe e vittoie de Jena e Auerstedt (14 òtôbre 1806) in sci-i Pruscen, l'ocupaçion de Berlin e Varsavia, e vittoie in sci-i Rusci a Eylau (od. Bagrationovsk, 8 frevâ 1807) e Friedland (14 zugno) a-e quæ segue a paxe de Tilsit (8 luggio 1807), vea divixon de l'Œüropa inte de sfee d'influença tra França e Ruscia co l'adexon da Ruscia a-o blocco continentâ contra l'Inghiltæra (bandio o 21 novénbre 1806), e co-a formaçion do granducato de Varsavia (a-o re de Sassonia) e do regno de Vestfalia (a-o fræ Giœumo). 
Misso in sospetto da l'attezzamento da Spagna, o-a l'ocupa (da-o mazzo 1808) e o ne nommina re o fræ Gioxeppe (sostituindolo a Nappoli co-o cugnao Gioacchin Murat); ma a gueriggia di Spagnolli, indomabile, a logora lentamente e so forçe militæ, mentre a lotta contro a Gexa (occupaçion de Romma, frev. 1808; imprexonamento do pappa Pio VII, 5 luggio 1809) a ghe sotrâ popolaritæ presso di ampi settoî sociæ. 
O debella quindi, no sença fadiga, in Bavea (19-23 arv. 1809) e a Wagram (6 luggio) a 5ª coaliçion, capezzâ da l'Aostria, e o l'impoñe a paxe de Schönbrunn (14 ott. 1809), ch'a segna l'apogeo da potença napolionnica, pe-i ampliamenti teritoriæ che o trattao e i succescivi provedimenti portan a l'Impeo françeize e a-i so satelliti. 
Coonamento da paxe, doppo o ripuddio da primma moggê, son e noççe (1° arvî 1810) co-a Maia Luisa d'Aostria e a nascita (20 março 1811) do "re de Romma". 
A Ruscia, alarmâ pe i amíe napolioniche, a l'aderisce a-a 6ª coaliçion: Napolion o l'invadde (24 zugno 1812), o guaagna a Borodino (7 seténbre), o l'occupa Mosca (14 seténbre); ma a çittæ a l'è in preisa a-e sciamme e o Napolion o l'è constreito a començâ verso a Beexiña una retiâ desastrosa, da pœu vea fuga, mentre i governi e i popoli de Ruscia, Pruscia e infin d'Aostria (10 agósto 1813) se solevan contro de lê. Ni l'offensciva ripreisa inta Sassonia (mazzo 1813), ni e trattative co-i coalizzæ ghe zovan; a sconfita de Lipsia (16-19 òtôbre 1813) a-o costrenze a sgombrâ a Germania e a difendise in sce-o sœu françeize (uverno 1813-14). O 31 março 1814 i Alliæ occupan Pariggi e o 6 arvî o Napolion o l'abdica sença condiçioin acettando o minuscolo dominio de l'isoa d'Elba, dove o zonze o 4 mazzo 1814. Ma, sospettando che se vœugge relegâlo ciu lontan da l'Italia e da l'Œüropa, o sbarca con poco seguito presso Cannes (1° março 1815) e sença corpo fei o riconquista o poei a Pariggi (20 março). O tentativo o dua solo che çento giorni e o crolla a Waterloo (18 zugno 1815).
Doppo l'abdicaçion (22 zugno), o Napolion o se refuggia in sce 'na nave ingreize: consciderao prexonê, o l'è confinao, con pochi seguaxi volontai, inte l'isoa de Sant'Ellena, dove a Longwood, sotta a dua sorveggiança do Hudson Lowe, o trascore i urtimi anni, minao da-o cancro, dettando e so memoie. E so çennie fun riportæ into 1840 a Pariggi, sotta a cuppoa di Invalidi. 
A sconfita definitiva de Napolion a l'ebbe pe-a França de grave conseguençe: ocupâ pe trei anni da-e possançe nemighe, a fu obligâ a pagâ di exose indennitæ de guæra; doppo un periodo de relativa paxe sociâ a visse o scciœuppo do malumô e da vendetta do mondo catollico. 


=== L'arte militâ ===
Int'e campagne militæ o Napolion, pe l'attuaçion di so cen, o se inspiava a quello ch'o fu dito o senso do spaçio geografico "concreto", saiv'a dî valutao segondo i effettive muteive exigençe do momento (ançiché a-o "spaçio astræto", segondo a tradiçion da strategia do sec. 18°, ch'a tendeiva a uniformâse a di prinçippi teorichi fisci). Connesse a questa intuiçion fondamentâ i atre caratteristeghe de campagne de Napolion: segreteçça, rapiditæ de manœuvra, pronto e preciso carcolo da veloxitæ de marcia e do desccegamento de colonne proppie e di atri, a-o scopo urtimo de rœünî de gren forçe sorve 'n ponto, e chì agî resoluamente. Da queste premisse se configuò a nœuva tattica do Napolion, definia aponto da H. Delbrück "a tattica sença schemi". "On s'engage partout (dixeiva o Napolion mæximo) et après on voit". Napolion o fava, saiv'a dî, precedde un "atasto" in sce tutta a linnia do fronte, a-o quæ seguiva l'açion decixiva, conduta con di mezi e di ommi recugeiti into punto preçernuo pe-a fase resolutiva da bataggia. L'açion de sfrutamento a vegniva soventi impegnâ da-a cavallaja e conduta scin a-a destruçion do nemigo.


=== A figûa stòrica ===
O Napolion mæximo o çercò into so Mémorial de Sainte-Hélène (pubbricao into 1823 a cua do conte de Las Cases) de collocâ a so açion inte 'na prospettiva storica: ormai escluso da ogni poscibilitæ d'agî, inta riflescion di urtimi anni o vosse presentâ a so œuvia comme inteisa a-a liberaçion de forçe naçionæ opresse. Ma una çerta storiografia a l'ha respinto questa interpretaçion, scorzendo inta figua de Napolion i caratteri do despotismo illuminao setteçentesco (sorvetutto G. Lefebvre). Ascì pe quanto riguarda a fonçion de Napolion quæ diffusô in Œüropa di prinçippi rivoluçionai, l'è stæto rilevao o so duplixe attezzamento de fronte a-a rivoluçion de l'89; da 'na parte o ne realizzò de istançe (se pense a l'œuvia legislativa), da l'atra o ne contradisse di postulæ fondamentæ: o restaorò de fæto e forme da monarchia e o l'inandiò a constituçion de 'n nœuvo ceto privilegiao, ísando a-a nobiltæ i elementi, sorvetutto militæ, a lê fedeli. A fonçion storica de Napolion a va individoâ, pertanto, inta rottua do vegio equilibbrio Œüropeo, saiv'a dî de quell'assetto internaçionâ che-o scistema da Santa Aliança o no l'ariescì a preservâ da l'urto rivoluçionaio do sec. 19°; e, âtretanto, inta rottua de l'antigo equilibbrio sociâ, inandiâ in França za into dexennio rivoluçionaio, ch'a s'aprofondì a prœuvo a l'espanscionismo napoleonico, lê ascì suscitatô de nœuve energie e forçe sociæ.


== Atri progetti ==

 Wikimedia Commons a contêgne di files in sce Napolion Bonaparte