Ur yezh indez-aryek eo ar banglaeg pe bengaleg (বাংলা er yezh-se end-eeun, distaget [ˈbaŋla]) genidik eus Bengal, rannet etre Bangladesh ha Kornôg Bengal India. An eil yezh muiañ komzet en India an hini eo war-lerc'h an hindeg.
Kavet e vez ivez banglaegerion e Asam ha Tripura hag ivez e-touez an envroidi er bed a-bezh. Komzet e vez en holl gant ouzhpenn 200 millon a dud evel yezh kentañ ha pevar pe pemvet yezh muiañ komzet er bed an hini eo. [1]. 
Unan eus yezhoù ofisiel India ha yezh ofisiel Bangladesh eo ar banglaeg.
Tost-tre eo ar banglaeg unvan d'an asameg ha d'an oriyeg.
Skrivet e vez ar banglaeg gant un abugida ispsial, ar skritur banglaek.
Meur a doare-yezh banglaek ez eus, hervez al lec'h ma vez komzet ha live ar yezh: 

Rannyezhoù lec'hel:
Rannyezh ar c'hornôg pochtchimeg (poshchim)
Rannyezh ar reter pourbeg (purbo)
Liveoù yezh:
yezh dre gomz, tcholtibacheg (choltibhasha)
yezh skrid, chadubacheg (shadhubhasha).
Ul lennegezh puilh zo e banglaeg, abaoe mare an Azginivelezh vanglaek, en XIXvet kantved. Un elfenn greñv eo bet evit harpañ ar vrogarouriezh en div lodenn eus Bengal. E Reter Bengal, a oa ul lodenn eus Pakistan etre 1947 ha 1971, e voe un elfenn greñv a vroadelouriezh. E miz C'hwevrer 1952 e voe lazhet gant an arme meur a zen a oa o vanifestiñ evit lakaat ar banglaeg da yezh ofisiel. Abaoe an amzer-se eo bet lakaet an 21 a viz C'hwevrer da zevezh gouel evit lidañ Emsav ar Bengaleg. Hag abaoe 1999 eo bet lakaet da Zevezh Etrebroadel ar Yezh Vamm, gant UNESCO.


== Gwelet ivez ==
Roll yezhoù ofisiel India
Skritur banglaek


== Liammoù diavaez: ==
Ethnologue
Lec'hienn diwar-benn ar banglaeg