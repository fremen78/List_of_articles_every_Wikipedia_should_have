E celebro (of cerebro) ta un organo compleho cu ta controla pensamento, memoria, emocion, informacion sensorial, habilidad motorico, y tur proceso cu ta regula e curpa. E celebro y e medula spinal hunto ta forma parti di e centro di sistema nervioso (CSN).


== Desaroyo di celebro ==
Mayoria animal ta move cu un curpa lomba posiciona horizontalmente. Den e ser humano, un curva di mas o menos 80 grado den e celebro adulto, entre e celebro medio (mesencefalo) y diencefalo, ta permiti nos di cana drechi. E termino dorsal y ventral ta wordo uza manera si e curva aki no ta existi, tratando e CSN como un tubo drechi, como si fuera cu nos ta cana riba tur cuater.

E espacio den e tubo nervioso di un embryo, ta un serie di cavidadnan interconecta cu ta extende pa mayoria di e CSN, y asina ta desaroya den e sistema ventricular. Likido cerebrospinal (LCS) ta yena y core den e sistema ventricular. Un di e funcionnan di e LCS ta uno fisico, unda cu e CSN ta casi flota, cual ta stabilisa y proteha e CSN.


== Anatomia ==

E celebro ta consisti di cuater parti: celebro grandi (cerebrum), celebro chikito (cerebellum), y stam di celebro. Den aspectonan evolucionario e cerebrum ta wordo considera como e parti mas nobo, y e cerebellum como e parti mas bieu. 
E cerebrum ta parti den dos hemisferio: drechi y robes, y e diencefalo. Cada hemisferio ta parti den cuater division: region frontal, region temporal, region parietal, y region occipital. Diencefalo ta un palabra Griego cu ta nifica "entre-celebro", pasobra e ta situa entre e hemisferionan y stam di celebro. E diecenfalo ta consisti di e thalamus y hypothalamus.

E porcion exterior, tambe conoci como cortex cerebral, di e cerebrum ta wordo referi como materia greis, y porcion interior ta e materia blanco. E materia greis ta primeramente consisti di e soma o curpa di e neuron, y e materia blanco ta consisti mas tanto di e axon mielina. Materia greis ta primeramente responsabel pa procesamento y interpretacion di informacion, mientras materia blanco ta transmiti informacion na otro partinan di e sistema nervioso.

E cerebellum ta localisa posterior–inferior di e cerebrum. Su funcion ta ensera coordinacion di movemento voluntario, mantene postura y balans.
E stam di celebro ta conecta e cerebrum cu e medula spinal. E medula spinal ta transmiti informacion pa y for di e celebro y resto di e curpa. E stam di celebro ta wordo subdividi den mesencefalo, pons, medulla. E ta chikito en comparacion cu e cerebrum, pero su funcion ta critico como cu e ta controla respiracion y estado global di soño y spierto.