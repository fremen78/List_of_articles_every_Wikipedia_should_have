Mozog (lat. encephalon ← z gr. enkefalon, en- v, kefalos hlava) je orgán, ktorý slúži ako centrum nervovej sústavy všetkých stavovcov a väčšiny bezstavovcov – iba niektoré bezstavovce, ako napríklad špongie, medúzy a hviezdice nemajú mozog, aj keď roztrúsené nervové tkanivo je u nich prítomné. Nachádza sa v hlave, zvyčajne blízko primárnych zmyslových orgánov. Mozog je najkomplexnejším orgánom tela stavovcov. U priemerného človeka sa mozgová kôra (najväčšia časť) skladá z 15 – 33 miliárd neurónov, pričom každý z nich komunikuje pomocou synapsií s ďalšími niekoľkými tisícmi neurónov. Hmotnosť mozgu dospelého človeka je približne 1450 g


== Mozog človeka ==
Mozog človeka je zložité zoskupenie vyšších a najvyšších nervových centier, ústredný orgán nervovej sústavy človeka.
Skladá sa z niekoľkých oddielov, ktoré sú uložené v lebečnej dutine. Jeho hlavná časť (mozog v užšom zmysle, veľký mozog) je koncový mozog. Jeho nižšie oddiely sa súborne nazývajú mozgový kmeň.
Prostredné závity na mozgovej spodine v koncovom mozgu patria k čuchovému mozgu, ktorý je výrazne vyvinutý u niektorých cicavcov.
Časť mozgu nazývaná predĺžená miecha je plynulým pokračovaním chrbticovej miechy.


=== Stavba ===
Anatomicky sa mozog skladá z niekoľkých častí:

predný mozog v širšom zmysle (veľký mozog v širšom zmysle; lat. prosencephalon):
koncový mozog (predný mozog v užšom zmysle; veľký mozog v užšom zmysle; lat. telencephalon) : rozdelený na dve hemisféry
medzimozog (lat. diencephalon),
stredný mozog (lat. mesencephalon)
zadný mozog v širšom zmysle:
zadný mozog v užšom zmysle:
mozoček (malý mozog; lat. cerebellum),
Varolov most (lat. pons Varoli) a
predĺžená miecha (lat. medulla oblongata), ktorá plynule prechádza do miechy.
Zadný mozog v širšom zmysle a stredný mozog (okrem mozočka) tvoria tzv. mozgový kmeň. Inými slovami má teda mozog takéto zloženie:

veľký mozog (v širšom zmysle)
malý mozog (mozoček)
mozgový kmeň
Z iného hľadiska mozog obsahuje najmä:

sivú hmotu (mozgová a mozočková kôra, mozgové jadrá)
bielu hmotu
4 komory (tzv. komorová sústava)
mozgové cisterny
subarachnoidálne priestory (podpavúčnicové priestory)
cievy mozgu
mozgovomiechový mok


=== Vývoj a zrenie mozgu ===
Mozog sa vytvára z kraniálnej časti neurálnej trubice, kde vznikajú tri vzájomne prepojené rozšírenia:

prosencephalon (gr. pro – pred, enkefalon – mozog) – základ pre predný mozog. V ďalšom vývoji sa rozdelí na:
telencephalon (gr. telos – koniec) – koncový alebo veľký mozog
diencephalon (gr. dia – medzi) – medzimozog
mesencephalon (gr. mesos – stredný) – základ pre stredný mozog
rhombencephalon (gr. rhombos – kosoštvorec) – základ pre zadný mozog. V ďalšom vývoji sa rozdelí na:
metencephalon (gr. met) – Varolov most a mozoček
myelencephalon (gr. myeolos – miecha) – základ predĺženej miechy
Vývoj a dozrievanie mozgu je veľmi zložitý a komplexný proces biologických a chemických zmien. Počas zrenia dochádza k rastu počtu i veľkosti neurónov a neuroglie, k tvoreníu nových vzájomných spojení nervových buniek a k myelinizácii. K najdôležitejším procesom patrí gyrifikácia a myelinizácia mozgu.


== Dve hemisféry ==


== Referencie ==


== Iné projekty ==

 Wikicitáty ponúkajú citáty   od alebo o Mozog
 Commons ponúka multimediálne súbory na tému Mozog