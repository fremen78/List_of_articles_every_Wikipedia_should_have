Ta'n cheyrrey (Ovis aries) ny sheeintagh aachaignagh as kiare-chassagh. T'ad nyn grubbee rea-vairagh (Artiodactyla), ny "skeilt-chassagh" dy mennick.  Ga dy vel keyrrey ennym ymmodee keintyssyn, t'eh çheet er Ovis aries son y chooid smoo.
S'cosoylagh eh dy vel kirree jeianagh jeh sliught vouflonyn feie yn Europey as Aishey.  V'ad mastey ny beiyn s'leaie hie er meeinaghey; t'ad goll er sheelraghey son ollan, feill as bainney.  Ta ollan kirree ollan smoo cadjin y theihill.
Myr baagh scanshoil ayns shennaghys deiney, ta paart mooar ec kirree ayns cultoor.  Son y chooid smoo t'ad kianglt rish eieyn boçhillagh.  T'ad ry-akin ayns feayn-skealleydaght (m.s., y Loamrey Airhey) as craueeaghtyn, ny craueeaghtyn Abrahamagh erskyn ooilley.   Ta ymmyd jeant jeu myr ouralyn.
She aachaighnagh beg dy liooar ee keyrrey, as fynney craplagh oc son y chooid smoo.  Ta eairkyn ec kuse dy cheintyssyn; un phiyr caslagh son y chooid smoo, agh ta daa phiyr ec loaghtanyn as ny smoo ec fir elley.  Ta kirree feiey dhone son y chooid smoo, as cha nel monney anchaslys ec keintys ennagh.  Ta ymmoddee daaghyn ec kirree thie, eddyr bane as dhone dorraghey, ny breck ny keayrtyn.  Ta sleih cliaghtey shirrey ollan vane son daaghey aashagh, as she tro kioneyssagh eh, myr shen t'eh skeaylley aashagh dy liooar.  Ny yei shen, ta kirree ghaahit ry-akin ayns shioltaneyn jeianagh, eer mastey shioltaneyn baney liorish gienyn biallagh. Ga dy vel margaghyn mooarey traghtee shirrey ollan vane, ta sur-vargey son loamrey ghaahit, son sneeu laue dy cadjin.  Ta anchaslyssyn mooarey eddyr kynneeyn, veih gloo as craplagh dys liauyr as foltagh.  Ta anchaslyssyn eer mastey shioltane, as myr shen, t'ad sorçhal yn ollan roish my t'eh goll er obbraghey.


== Imraaghyn ==