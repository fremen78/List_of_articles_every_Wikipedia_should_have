Bubiri atawa keubiri (Ovis aries), saboh makhluk peuneujeuët Allah ta'ala. Bulèëjih na nyang putéh, na nyang keulabèë. Eumpeuënjih naleuëng, ôn-ôn kayèë. Meunatang nyoë karap saban lagèë kibaih (bahsa Arab: ضأن‎) domba, nyang na bida bacut lungkèë bubiri teupat, meunyoë kibaih lungkèëjih meugulông.
Bubiri na tareumpok lam gampông-gampông, hana jareuëng cit na bak kuta-kuta nyang biasa geubloë keu kureubeuën atawa geupeulahra. Meunyoë geutanyoë peureulèë tabloë, jeuët tajak bak geulanggang bloë publoë hiweuën, jeuët tabloë langsòng bak ureuëng po atawa bak mugèë.
Bak bubiri le faidahjih, kon asoë sië mantong jeuët tanguy, bahkan bulèëjih jeuët tapeugöt keu ija atawa la'énjih, kulétjih jeuët keu bahan peugöt taih, sipatu, taloë keu'iëng atawa la'énjih lagèë nyang na bak nanggroë-nanggroë maju.
Bak tapeulahra bubiri hana that payah, asay na beulanja bacut mantong ka meuhasé ta'ôseuha, eumpeuënjih pih hana hèk bak tamita, jeuët naleuëng atawa ôn kayèë. Lom pih yum bubiri leubèh murah nibak kamèng. Bak tasatoh jih hana that meukarat geutanyoë, adak peunyakét pih jareuëng na.
Mungkén na rakan-rakan atawa syèëdara-syèëdara nyang na meuh'eut peulahra bubiri, jeuët tamulai tajak mita, ta bòh pangkai tabloë bubiri, mungkén raseuki Allah karònya.