Les bedots u ovrins u motons u blankès biesses, c' est on no po djåzer d' ene aclevåve biesse, on roemiant k' on lome sincieuzmint Ovis aries. 
Les motons sont-st aclevés po leu linne, et leu tchå, rålmint po leu laecea.
Sincieus no d' l' indje : Ovis aries


== Motlî ==
Dins l' lingaedje corant, l' indje "Ovis aries" a on diferin no, sorlon si ådje eyet si seke :

«berbis» po les frumeles k' ont ddja bedlé.
«berå» u «bazin» u «bassî» po les måyes ki plèt siervi.
«oviete» u «bedêye» u «djermote» po les frumeles ki vont divni des berbis (di 6 moes disk' å prumî agnlaedje). Les måyes del minme ådje sont lomés les «antneas».
«agnea» po les djonnes nén co spanis. S' i gn a deus, on dit d' tchaeke ene «djermale». Cwand i sont pus grands, u s' i gn a d' totes les ådjes, on dit les «bedots».
Cwand i n' sont nén ås tchamps, les bedots sont-st aclevés dins des biedjreyes. 
Li ci et l' cene ki les moennèt paxhe sont lomés bierdjî et biedjresse.


== Mopliyaedje ==
 
Normåldimint, li berbis va a berå (on dit eto : k' ele basnêye, k' ele berote) on côp l' an, å moumint k' les djoûs kiminçnut a discrexhe. Come les vatches, l' esminçaedje ni deure ki deus sgondes. 
Li berbis va cénk moes. Ele bedlêye onk, deus u disk' a troes cwate agneas, a l' assulon des raeces. I s' plèt ddja astampé après on cwårt d' eure (c' est des ni-fuyants).
I vont teter troes cwate moes. Come ele n' a k' deus tetes, i fåt nouri les troejhinmes agneas al botaye.
Les ovietes polèt ddja aler a berå a 12-15 moes.


== Raeces ==
Årdinwès
Tecsel (Texel) : bedele tårdowmint (e moes d' måss)
Sufok (Suffolk) : timprou bedlaedje (e moes d' djanvî)


== Aclevaedje des bedots e l' Walonreye ==
Il a bråmint discrexhou å cmince do 20inme sieke, cwand li scole a divnou oblidjeye. Ca c' esteut sovint les efants k' alént moenner les berbis å tchamps u (pus vî) dins les bwès.
Asteure, c' est purade des ptits aclevaedjes, bråmint come pasmint d' tins. E 2007, gn aveut 50.000 berbis, et 5600 acleveus. Ça fwait des tropeas di moens ki 10 berbis pa bierdjî.


== Aclevaedje des bedots sol Daegne etire ==

Li bedot s' acleve dins bråmint des payis, des froeds payis Iyes Faeroyé disk' å setch payis (Afrike bijhrece). I vike eto voltî dins les montinnes. Mins fåt des pus ptitès raeces po poleur griper avou les gades dins des tropeas di ptits roemiants (come on dit e l' zotecneye). 
I n' sait sopoirter les payis tropicås, di cåze del crouweur ki dmeure dins l' linne, et amoenner totes sôres di maladeyes. Mins il î vike cwand minme sacwantès raeces sins linne.

		
			
			
		
		
			
			
		
		
			
			
		
		
			
			
		


== Li bedot dins les rlidjons ==
Les Djwifs ont ene dujhance di touwer on bedot a Påke. L' uzance a stî rprinjhe pa les crustins (a Påke eto) et pa les Muzulmans fiesse do bedot.


== Li moton come amagnî ==
Li tchå d' moton a dipus d' saweur. Mins kécfeye k' i gn ene miete di cråxhe di trop po les diabetikes.

		
			
			
		
		
			
			
		


== Li bedot come biesse sayrece ==
C' est avou on bedot k' on-z a adiercî l' prumî clonaedje di grossès biesses. Li clonêye bedêye fourit lomêye "Dolly".


== Hårdêye divintrinne ==
Maladeyes des bedots