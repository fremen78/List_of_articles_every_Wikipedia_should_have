Egipte, o Ejipte antica ia es un sivilia de Africa norde-este, consentrada longo la estende basa de la rio Nilo, en lo cual oji es Misre. Lo es un de la ses sivilias global cual ia apare autonom. La sivilia egiptian ia segue Egipte preistorial e ia fusa sirca 3150 aec (como diseda par cronolojia normal egiptian) con la uni political de Egipte Alta e Egipte Basa sur Menes (ci on identifia comun con Narmer). La istoria de Egipte antica ia aveni como un serie de renas stable, cual ia es separada par periodos de nonstabilia relativa cual es nomida la Periodos Media: la rena vea de la temprana de la eda de bronze, la rena media de la media de la eda de bronze e la rena nova de la tarda de la eda de bronze.
Egipte ia ateni la zenite de sua potia en la rena nova, en la periodo de Ramses, cuando lo ia egali la Impero Hitita, la Impero Asirian e la Impero Mitani, pos cual lo ia entra un periodo de declina lenta. Egipte ia es invadeda o concistada par un serie de potias stranjer, per esemplo la cananes, la libis, la nubis, la asirianes, la babilonianes, la farsis acemenan, e la macedonsces en la Periodo Media Tre e la Periodo Tarda de Egipte. En la tempo seguenta la mori de Alexandro la grande, un de sua jenerales, Ptolemeo 1, ia institui se como la renor nova de Egipte. Esta Rena Ptolemeo elinica ia governa Egipte asta cuando, sur Cleopatra 7, lo cade a la Impero Roman e ia deveni un provinse roman.
La susede de la sivilia de Egipte anitca ia veni partal de sua capasia per ajusta a la constrinjes de la rio Nilo per cultiva. La inonda perdisable de la vale fertil ia produi un suprapasa de cultivas, cual ia suporta un popla plu densa, e crese sosial e cultur.


== Vide ance ==
Tutankhamun