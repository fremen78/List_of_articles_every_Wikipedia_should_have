Le Egypto antique esseva un civilisation del est de Nord-Africa, concentrate al longo del fluvio Nilo in le Etate de Bronzo in lo que hodie es le pais de Egypto. Le civilisation egyptian se formava circa 3150 aEC con le unification politic de Egypto Alte e Egypto Basse sub le prime pharaon. Le historia del Egypto ancian occurreva in un serie de regnos stabile, separate de eras de instabilitate nominate le evos intermediate. Le tres regnos principe esseva le Regno Ancian, le Regno Medio, e le Regno Nove, le final regno notabile. Le pinnaculo del civilisation esseva in le Regno Nove, in le regno de Ramses. Post su regno, le civilisation falleva lentemente, e Egypto esseva conquirite per un succession de poteres estranier in iste etate tarde. Le dynastia final esseva le Dynastia Ptolemaic, fundate per Ptolemeo Soter, un general de Alexander le Grande. Le Dynastia Ptolemaic durava usque 30 aEC, quando esseva capturate per le Imperio Roman e deveniva un provincia roman.
Le successo del civilisation egyptie esseva partialmente pro su habilitate de adaptar-se al conditiones del Valle del Nilo. Le prediction del inundationes e le irrigation controlate del valle fertile produceva recoltas de surplus, que duceva a un disveloppamento social e cultural. Con ressources disponibile, le governamento patrocinava le exploitation mineral del valle e deserto ambiente, le disveloppamento de un del prime systemas de scriber (hieroglyphicos); le organisation de projectos massive de construction e agricultura; commercio con regiones ambiente; e un fortia armate que poteva batter inimicos estranier e asserer controlo egyptian. Lo que motivava e organisava iste activitate esseva un bureaucratia de scribas, capites religiose, e administratores sub le controlo de un pharaon qui assecurava le cooperation e unitate del gente egyptian con un systema elaborate de credentias religiose.
Le complimentos plure de Egypto ancian include le creation del technicas de metir, construction, e de facer quarrias, que facilitava le creation de pyramides, templos, e obeliscos; un systema de mathematica; un systema practic e effective de medicina; systemas de irrigation e technicas de production agricultural; le prime naves cognoscite; vitro; nove formas del litteratura; e le prime tractato de pace cognoscite. Su arte e architectura esseva copiate largemente, e su antiquitates portate al areas distante del mundo. Le ruinas de su monumentos ha inspirate le imaginationes de viagiatores e scriptores per seculos. Un respecto nove verso antiquitates e excavationes in le prime annos del etate moderne causava le investigation scientific del civilisation egyptian e un appreciation melior de su legato cultural.


== Chronologia ==
Le obtention de un chronologia exacte del Antique Egypto es un labor complexe. Il existe diverse criterios de datation inter egyptologos, con divergentias de alcun annos in le ultime periodos, de decades al principio del Imperio Nove e de quasi un seculo durante le Imperio Antique.
Le prime problema surge del facto que le egyptios non utilisava un systema de datation homogenee: illes non haveva un concepto de un era similar al Anno Domini, o le costume de nominar le annos, como in Mesopotamia. Illes datava con referentia al regnos del diverse pharaones, superponente possibilemente le interregnos e le epochas de coregentia. Un problema addite surge al comparar le distincte Listas Royal de pharaones, pois illos son incomplete o con datos contradictori, mesmo in le proprie texto. Le obras del melior historista super Egypto, Manethon, se perdeva e nos solo los cognosce per epitomes de scriptores posterior como Flavius Joseph, Eusebius de Cesarea, Sexto Julio African o le monacho George Syncellus. Infortunatemente le datas de alcun regnatos varia de un a altere autor.


=== Le initios del civilisation egyptian ===
Le evidentias archeologic indica que le civilisation egyptian comenciava circum le sexte millennio aEC, durante le Neolithico, quando le prime populatores se establiva. Le rivo Nilo, in torno al qual le population se installava, ha essite le linea de referentia pro le cultura egyptian desde que le nomades chassatores-recoltatores comenciava viver in su rivieras durante le Pleistoceno. Le tracias de iste prime populatores remaneva in le objectos e signos gravate in le roccas al longo del valle del Nilo e in le oases.
Al longe de iste rivo, in le 11me millennio aEC, un cultura de recoltatores de grano haveva essite substituite per altere de chassatores, piscatores e recoltatores qui usava utensiles de petra. Le studios etiam indica colonias human in le sud-west de Egypto, presso le frontiera con Sudan, ante le anno 8000 a. C. Le evidentia geologic e studios climatologic suggere que le cambios del climate, circum le anno 8000 aEC, comenciava dissecar le terras de chassa e pastura de Egypto, conformante se progressivemente le deserto del Sahara. Le tribos del region tendeva a aggruppar se presso le rivo, ubi surgeva parve populationes que disveloppava un economia agricole. Il ha evidentias de pastura e de cultivation de cereales in le est del Sahara in le 7te millennio aEC.
Circum le anno 6000 aEC, il ja haveva apparite in le valle del Nilo le agricultura organisate e le construction de grande villages. Al mesme tempore, in le sud-west le populatores se dedicava al levamento de bestial e al construction. Le mortero de calce se usava in le anno 4000 aEC. Es le denominate periodo predynastic que se initia con le cultura de Naqada.


== Referentias ==