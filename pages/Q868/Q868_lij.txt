Aristòtele (ò Aristòtile; gr. ᾿Αριστοτέλης, lat. Aristotĕles, into latin Medioevâ Aristotĭles, Stagira 384-83 a. C. - Calcidde 322 a. C.). 
Filosofo grego. O fu, con Socrate e Platon, un di ciu gren pensatoî de l'antighitæ e de tutti i tempi. 
Nasciúo da una famiggia de meghi, o se formò inte l'Accademmia platonica; doppo a morte de Platon o començò un periodo de viægi durante o quæ o l'insegnò in molte çittæ; tra o 343 e o 342 o s'occupò, sciu recesta de Feipo II de Macedonia, de l'educaçion de Lusciandro Magno; tornao a Atene o fondò into 335-34 a so scœua, o Liçeo. A so attivitæ de riçerca a l'è stæta prodigiosa: o l'ha affrontao di studdi de metafixica, fixica, biologia, psicologia, ettica, polittica, poettica, retorrica e loggica, discipliñe a-e quæ o desse veste scistemattica, creando una vea e propria "enciclopedia do savei" ch'a l'ha dominao a cortua occidentâ scin a-o 17° seccolo. O corpus aristotellico,  saiv'a dî o complesso de so œuvie a noi pervegnue, o l'è costituio da-i scriti esoterichi  (interni,  saiv'a dî destinæ a-a so scœua), mentre di scriti essoterichi (destinæ a-o pubbrico) gh'aresta pochi frammenti.


== Vitta ==
Figgio de Nicomaco, mego de Aminta II de Macedonia, Aristottile o trascorse i primmi anni da so zoentù a Pella. Morto o poæ, o l'ebbe comme tutô un parente de nomme Prosseno, do quæ da pœu o l'adotò o figgio. A dixœutt'anni o se transfei a Atene e o l'intrò a fâ parte de l'Accademia platonica arestandoghe pe quæxi vint'anni, scin a-a morte do Platon, verso o quæ o nutrì sempre, malgraddo tutte e invençioin e e madixençe, profonda amixiçia e veneraçion: basta a attestâlo o celebre elogio - che çerto va riferio a Platon - de l'"ommo che i marvaxi no han manco o diritto de lódá", contegnúo inte l'elegía pe l'artâ dedicao a Eüdemo de Çippro. O fu quindi in parte pe di motivi politichi e in parte pe i dissensci con Speüxippo, o nœuvo scolarca de l'Accademia, che Aristottile, in compagnia de Senocrate, o lasciò Atene pe andâ in Axia Minô, presso Ermia, tiranno de Atarneo. Inta vexiña Troade, a Scepsi e a Asso, existeiva de comunitæ platoniche, e in quelle Aristottile o començò a desgœugge o so magisteo. O gh'arestò trei anni e Ermia o ghe dette in moggê a nessa e figgia adotiva Piççia. Foscia proprio pe e inscistençe do disceppolo Teofrasto o se trasferì a Mitilene, dov'o l'insegnò scin a-o 343-42, quande o l'acugette l'invio de recáse a-a corte de Feipo II de Macedonia pe ócupáse de l'educaçion do prinçipe Lusciandro. 
Asceizo questi a-o trono, o tornò a Atene e o ghe fondò into 335-34 una scœua che, da-a so sede, o reçinto sacro a Apollo Liçeo, a trasse o nomme de Liçeo, e da-o περίπατος "passeggiâ", che i so membri percorivan discutendo, quello de Perìppato, ò scœua peripatetica. Doppo circa dozz'anni de direçion da scœua, morto Lusciandro e prevarsciuo in Atene o partio antimacedonico, Aristottile o fu accusao de empietæ, ma o sfuzzì a-o processo reparando a Carçidde inte l'Eübea, dov'o moì l'anno doppo (322) de una maotia de stœumago.


== Œuvie ==
Circa a stoia e o carattere di scriti de Aristottile molta luxe a l'è stæta fæta inti urtimi dexenni: i antighi conobban una serie d'œuvie, inta ciu gran parte dialogiche, pubbricæ da-o mæximo Aristottile e lódæ ascì pe i preggi da so forma lettiaia, da quæ noi poemo leze solo che pochi frammenti (tra e prinçipæ: "Grillo", "Eüdemo", "Protreptico", "In sce-a giustiçia", "In sce-a filosofia", "In sce-e idee", "Polittico", "Sofista", ecc.). A perdia de quest'œuvie dedicæ a-o pubbrico (e perçò dîte "essoteiche") a l'è çertamente dovua a-a pubbricaçion, fæta da Andronico da Rodi, di scriti che l'Aristottile e di discepoli aivan redæto in fonçion di corsci de leçioin desgugeiti a l'interno do Liçeo (perçò dîte "esoteiche" ò, ascì, "acroamattiche",  saiv'a dî destinæ a l'ascoto e costitoente o Corpus aristotelicum da niatri atoalmente possedúo). 
Questa pubbricaçion che, segondo a tradiçion, a concrue una stoia assæ romanzesca de tæ scriti, a feççe co-o tempo passâ in segondo cian i scriti essoteichi. A ricostruçion de vexende di scriti de Aristottile e di ambienti in ti quæ queste s'inandion han permisso de comprende comme de man in man, ançi, i scriti essoterichi vegnissan nettamente contraposti a quelli esoterichi; e percose inti primmi se scorzeiva de larghe traççe de dotriñe platoniche, se faoezò che in questi Aristottile o no gh'avesse svelao o so veo pensceo (riservao a-i discippoi començæ e a-i œuvie esoteriche), ma o l'avesse solo espresso de fáse opignioin d'atri; ço ascì in base a l'errâ convinçion che l'Aristottile o l'avesse criticao a-a reixe a dotriña platonica scin da-o so primmo soggiorno inte l'Accademia. Questa tradiçion e l'immagine stereotipa de un Aristottile scistematico, reddeno e immutabile han pe longo tempo paralizzao a critica moderna ascì, oscillante tra a tendença de conscidiâ no aotentiche i œuvie essoteriche (Ross) e quella de esponze da queste ogni traçça de platonismo pe sarvâne l'aotentiçitæ (Bernays).
L'è gran meito do Jaeger (e in Italia do Bignon) avei dæto un'impostaçion nœuva a-o problema, consciderando i œuvie essoteriche e o platonismo in queste espresso comme documento da primma fase de l'evoluçion filosofica de l'Aristottile, evoluçion rintraççabile ascì tra i vari strati redaçionæ riconoscibili inte mæxime œuvie acroamatiche. Inta so dispoxiçion scistematica queste son e seguente: 

œuvie de logica (da chì in avanti indicæ sotta o nomme complescivo de Organon): Categorie, In sce l'esprescion, Analitichi primmi (2 libbri), Analitichi posterioî (2 libbri), Topichi (8 libbri), Elenchi sofisteghi;
œuvie de fixica: Fixica (8 libbri), O çê (4 libbri), Generaçion e coruçion (2 libbri), Meteorologia (4 libbri), Stoia di animæ (10 libbri), Parti di animæ (4 libbri), Generaçion di animæ (5 libbri), atre minoî, nonché L'anima (3 libbri) e una serie de opuscoli arecugeiti sotta o nomme de Parva naturalia;
scriti de filosofia primma: Metafixica (14 libbri), coscì ciammâ, pâ, ` posta "doppo i libbri de fixica", in grego τὰ μετὰ τà ϕυσικά;
œuvie moræ e politiche: Etica Eüdemea (7 libbri), Grande Etica (2 libbri: d'inçerta aotentiçitæ), Etica Nicomachea (10 libbri), Politica (8 libbri), Constituçion di Atenieixi;
œuvie de poetica: Retorica (3 libbri), Poetica.
De 'na serie d'atri scriti compreixi into corpus (Problemi, Retorica a Lusciandro, Fixonomichi, ecc.) l'aotentiçitæ a l'è con molto fondamento missa in dubbio.


=== I œuvie pervegnue ===
œuvie de logica, dapœu indicæ comme Organon: "Categorie", "In sce l'esprescion", "Analitici primmi", "Analitici posterioî" , "Topichi" , "Elenchi sofisteghi";
œuvie de fixica: "Fixica" , "O çê", "Generaçion e coruçion", "Meteorologia", "Stoia di animæ", "Parte di animæ", "Generaçion di animæ", âtre minoî, nonché "L'anima" e una serie de opuscoli i Parva naturalia;
scriti de filosofia primma: "Metafixica", coscì ciammâ, pâ, perchè posta "doppo i libbri de fixica";
œuvie moræ e politiche: "Etica Eüdemea", "Grande Etica" (d'inçerta aotentiçitæ), "Etica Nicomachea", "Politica", "Constituçion di Atenieixi";
œuvie de poetica: "Retorica", "Poetica".
E linnie do sviluppo filosofico de l'Aristotele, che da-o Jaeger in ça se son sempre megio vegnue individoando, consentan de distingue trei periodi: quello accademico, quello do soggiorno a Asso, a Mitilene e in Macedonia e, infin, quello de l'insegnamento a-o Liçeo. 
Into primmo periodo, a-o quæ remonta, tra i atri, i scriti "Eüdemo", "Protreptico" e "In sce-a giustiçia", l'Aristottile o repiggia a dotriña platonica de l'immortalitæ de l'añima, consciderâ comme "forma determinâ",  saiv'a dî comme sostança (e no ancon, quindi comme "forma de quarcosa",  saiv'a dî do corpo, comme saiâ ciu tardi); o l'exarta a vitta contemplativa e l'exerçiççio da ϕρόνησις (platonicamente inteisa comme a forma ciu âta de riflescion e quindi comme o ciu nobile attezzamento che o filosofo o posse assumme, ben despægia, quindi, da quella "prudença" che l'Aristottile o l'inciódiâ inta serrie de virtù inte l'Etica Nicomachea), o consciddera o ben comme o "fin" (τέλος) supremo. 
Into segondo periodo, l'Aristottile o porta in primmo cian i motivi de divergença da-o platonismo: Platon mæximo, inti so urtimi dialoghi, o l'aveiva sottoposto a so dotriña de idee a un potente sforço de rielaboraçion, conscente de nomiose difficortæ da quella sciuscitæ. Speüxippo, d'atra parte, o l'aveiva accentoao l'aspetto matematico de idee e in sce questa interpretaçion s'pontò daprimma e critiche de Aristottile, pe estendise dapœu de man in man a-a dotriña platonica in generâ e sorvetutto a-a "separaçion" de idee da-e cose. Da-a rente a-i scriti in sce-a filosofia e in sce-e idee remonta a questo periodo e seçioin ciu antighe da Fixica, da Metafixica, de l'Etica Eüdemea e da Politica, inte quæ ciu evidente en ancon e traççe do platonismo (Dê, supremo ordinatô e fin de tutte e cose; l'animaçion di çê; l'etere quinto elemento, ecc.). 
Into terço periodo, infin, a-o quæ remonta a redaçion de squæxi tutto o Corpus aristotelicum da noi possedúo, l'Aristottile o razonze a piña maturitæ dotrinâ, inta quæ se mezua piñamente o so destacco da-o Platon.


== Pensceo ==
Se e idee gh'han un'existença assolutamente separâ da-i oggetti de l'esperiença senscibile, comme pœuan êse fondamento da realtæ de cose? Pe costituîne l'esença devan êse intrinseche a queste : e se pu questo s'ammette, parlando de 'na "presença" de l'idea in ciaschedun di individdoi ch'a questa o "parteççipa", força l'è concrue che a so existença separâ e indipendente a no l'azonze ninte de esençiâ a-o quaddro da realtæ, dando ançi lœugo a un so dupricao superflo (coscì díto argomento do terço ommo). L'idea, esença eterna, universâ, dominante l'existença transeunte di individdoi, se determina inta mateia, costitoindo a scingola e concreta realtæ. L'"idea" platonica se trasmua coscì inta "forma" aristotelica (μορϕή, ò ancon, co-o vegio nomme, εἶδος), e quell'elemento negativo che inta natua, pe Platon, o se componeiva co-o púo êse de l'idea fando sci che a diverzesse sempre da-a so perfeçion, o divegne a "mateia" (ὕλη), che a forma a plasma inte l'individdo, ò "scinnolo" (σύνολον, "insemme", di doi elementi). 
Solo quest'individdo o l'è reâ, no avendo existença aotonoma ni a forma, ni a mateia. Questo da pœu no l'escludde che a forma a posse êse concepia da-o pensceo inta so pua indipendença, saiv'a dî inta so universalitæ scevra d'ogni determinaçion particolâ: da questo ponto de vista, a forma a l'è l'universâ (καϑόλου), ch'o vegne conquistao da-o pensceo inte cose esterne mediante un processo de sepaaçion, ò "astraçion", da-e particolaritæ individoæ, ch'o fa comprende o senso da so posteiô qualificaçion comme "universâ astræto". D'atra parte, a mateia a no l'è solo un sostrato inerte in sce-o quæ s'imprimme a forma, ma de questa forma a g'ha in lê a poscibilitæ; e a forma quindi a no a determina estrinsecamente, ma a costituisce a traduçion in atto da capaçitæ impliçita in quella. O binommio stattico de mateia e forma o se risolve quindi inte quello dinamico de potença e atto.
A "potença" a l'è a δύναμις, concreta capaçitæ de sviluppáse into senso de 'na çerta forma. L'"atto" o l'è "energia" (ἐνέργεια), in quante attiva realizzaçion de 'na dæta capaçitæ ò potença, e "entelechìa", in quante forma, ançi mateia formâ, attoâ realtæ individoâ (ἐντελέχεια, da ἐν "in", τέλος "fin" e ἔχειν "avei": realtæ ch'a g'ha o so fin in lê mæxima, avendolo razonto co-o compimento do so processo de sviluppo). Questo passaggio da-a potença a l'atto o no dev'êse concepio comme realizzantese 'na votta pe sempre; ogni momento do divegnî o l'è attoaçion de 'na precedente potença e constituçion de 'na potença ch'a rendiâ poscibile 'na nœuva attoaçion. Tutto o mondo o l'è coscì un processo de crescente determinaçion, inta quæ a perfetta idealitæ da forma a se attoa sempre ciu da l'imperfetta mateialitæ da potença. 
A-o limmite de questo processo, Aristottile o pon un ente perfetto che, avendo piñamente attoao a so natua, o l'è "atto púo", atto do tutto scevro de potença (Dê). Ço no escludde però che questo o l'influisce in sce-o mondo comme scopo supremo de tutto o so processo d'attoaçion: Dê o mœuve comme "oggetto de l'amô", o mœuve sença mesciâ ("motô immobile": κινοῦν ἀκίνητον). D'atra parte, a so supeioitæ a ogni exigença d'attivitæ e de movimento a no pœu concepíse comme assolua mancança de vitta (ço che saiæ inconciliabile co-a so suprema perfeçion): quindi a so vitta sença attivitæ a no pœu êse che a contemplaçion, no de 'na veitæ diversa da lê mæximo (ço che implichiæ, no attoâ possesso da veitæ, ma potença conoscitiva tendente a-o possesso da veitæ), benscì da veitæ che lê mæximo o costitoisce: Dê o pensa lê mæximo, o l'è "pensceo do pensceo" (νόησις νοήσεως). In urtima anallixi, se inta cosmica gerarchia de l'êse no gh'è forma ò attoalitæ ch'a no segge ligâ a-a mateia ò potença, a l'estremo so vertexe a forma ò attoalitæ a torna a susciste co l'indipendente pureçça de l'idea platonica, e solo inte tâ pureçça lê a fornisce senso e valô a tutto l'edifiçio da realtæ. Questo o dimostra quante tenaxemente persciste inta mente de l'Aristottile, nonostante a so viva aspiaçion a l'immanença, a conceçion trascendentistega da realtæ, inpreisa in zoentù a-a scœua do Platon.
Inte l'Etica ascì , l'Aristottile o l'è ben lontan da l'ascexi platonica, mirante a l'assolua separaçion de l'añima da-a scciavitù corpoia. A virtù a l'è un "abito", un'attitudine do voei a comportáse in te'n çerto moddo, ch'a no dipende tanto da de dotriñe e da de convinçioin teoretiche quanto da de concrete capaçitæ prattiche. In generâ, a consciste inta condiçion d'equilibbrio inta quæ l'añima a vegne a trováse quand'a se tegne lontaña da entrambi i estremi da pascion: tra o viççio dipendente da-o difetto e quello dipendente da l'eccesso, a l'occupa o "giusto mezo". Ma se, in tâ moddo, e virtù propiamente "etiche" se destaccan da-a sfea da sciença e se rinsæran inte quella de l'esperiença pratica ò do "costumme" (εϑος), a queste sovrastan d'atro lao e virtù dianoetiche, ò virtù da διάνοια, do retto "eserciçio intellettoâ". E coscì, curmine da poscibile perfeçion e feliçitæ de l'ommo l'è, pe Aristottile ascì, no l'açion ma a contemplaçion, quella vitta teorettica, d'impronta platonica, inta quæ megio o mortâ o s'avexiña a-a sodisfæta beatitudine de Dê. Questo no leva che pe Aristottile solo inta vitta sociâ l'ommo, ch'o l'è l'"animâ politico" pe eççelença, o posse attoâ o so perfeçionamento morâ e conseguî a so feliçitæ. O stato, de fæto, a ciu perfetta di organizzaçioin sociæ, o l'è l'atto rispetto a-o quæ l'individdo e a famiggia son a potença, e l'è quindi o fin verso o quæ tende o sviluppo de l'ommo.
Ascì in tema de teoria de l'añima, l'Aristottile da maturitæ o l'abbandoña a contrapoxiçion platonica de añima e corpo. L'añima a l'è a forma da mateia corpoia, costituente con lê o vivente individdo uman. A pianta ascì a gh'ha un'añima, ch'a l'è a mæxima so vitalitæ d'organismo: ma quest'añima a l'è puamente "nutritiva", ò "vegetativa", mentre inte l'animâ a no l'è solo tâ, ma ascì "motrixe" e "sençiente", e inte l'ommo, infin, ascì "pensante" (l'universo essendo pe Aristottile un scistema de forme vivente gerarchicamente ordinao, segondo a maggiô ò minô determinaçion che l'uña a presenta a peto de l'atra). Ma sotta ciaschedun de questi aspetti l'añima a l'è sempre mortâ, perchè ligâ, quæ forma, a-a sciorte da so mateia (o còrpo). Ma d'atra parte, se l'añima a l'è ligâ a-o corpo e a-o sviluppo conoscitivo a gh'ha o so primmo fondamento inti organi de senso, da lô derivando quelle sensaçioin che preparan a conoscença di concetti universæ, quest'urtima conoscença a l'è da pœu consciderâ comme do tutto despægia da i atre e affæto indipendente da-a scintexi psico-corporea costitoente l'organismo uman. 
A conoscença intellettoâ, ò noetica (saiv'a dî do νοῦς, de l'"intelletto"), a l'ha un valô de veitæ e universalitæ de tanto superiô a i atre, ch'a va fæta dipende da l'intervento esterno de 'na diviña e universâ attivitæ intellettiva, fronte a-a quæ no susciste inte l'organismo uman no ma a capaçitæ de adeguâse pascivamente a quella. De chì a distinçion do soviœüman "intelletto agente" (νοῦς ποιητικός: l'esprescion, coniâ da Lusciandro de Afrodixiade, a vegne comuña inte l'aristotelismo medievâ; Aristottile o parla de 'n intelletto ch'o l'è caosa agente de l'intende: ὁ νοῦς τῷ πάντα ποιεῖν) da l'uman "intelletto in potença" (νοῦς δυνατός: spesso da-i commentatoî confuso co-o νοῦς παθητικός ò "intelletto pascivo", ch'o l'è invece da identificâ co-a "fantaxia"). A mæxima soviavalutaçion concluxiva, e intrinsecamente platonica, da conoscença noetica s'ha da pœu inta logica ascì, che de tutte e dotriñe aristoteliche a l'è a ciu originâ. Da 'na parte, de fæto, a tende, con motivo immanentistego e antiplatonico, a rende raxon da realtæ individoâ, e a teorizza o mettodo "indutivo" ò "epagogico" che, accostando di caxi scimmili, a tra da lô o tipo comun e a fonda coscì a norma generâ in sce l'acordio di particolæ (metodo specialmente adatto a-o studio de sciençe da natua); ma, da l'atra parte, a ritegne che tâ metodo induttivo o no serve pe a vea e proppia dimostraçion de veitæ filosofiche, perchè incapaçe de fondâ de veitæ in lô necessaie e eterne. Pe dimostrâ con assolúo rigô logico, ocore o metodo apodittico (dimostrativo), ò deduttivo, ch'o procede da l'universâ a-o particolâ, ò da-o ciu universâ a-o meno universâ: so forma tipica a l'è o scillogismo. A riçerca di varri tipi de scillogismi e a distinçion de quelli vallidi da quelli no vallidi a l'occupa a ciu gran parte di "Analitichi primmi" e a costitoisce un scistema de logica "formâ", in quante questa a determina e forme de quæ o pensceo o s'avvâ pe dedue necessaiamente de veitæ ciu particolæ da de veitæ ciu universæ, ma a no ghe fornisce o contegnúo co-o quæ impî e forme, i ponti de partença d'onde mœuve into so metodo deduttivo. A cappo d'ogni processo apodittico l'è necessaio poñe doe "premisse immediæ", e saiv'a dî no dedue in fonçion de un supeiô "medio" scillogistico, che se donque se remontiæ a l'infinio da-a concruxon a-a premissa, e no ghe saiæ mai un sado ponto de partença pe a deduçion scientiffica. 
Lô g'han da ese senciamente intoîe da l'intelletto, da-o νοῦς, ch'o no scinde, comme a διάνοια (facortæ giudicante e scillogizzante), e veitæ inte soggetti e predicæ, pe reünîle da pœu inta scintexi affermativa ò negativa, ma i aperçepisce inta so immota e perfetta unitæ. Coscì a-o de d'ato da logica dianoetica sta a logica noetica: a-o de d'ato da realtæ, ciu sccettamente aristotelica, da dimostraçion, a condiçion urtima, ciu propriamente platonica, da contemplaçion.
Inta dotriña de l'arte, Aristottile o rivaluta o fæto estetico, óservando che l'imitaçion artistega a no se riferisce a-a realtæ scingola (segondo a texi che ciu a giustificava a condanna platonica), ma a quella stessa realtæ ideâ, che into scingolo a traluxe comme so universâ forma. Questa, inôtra, a g'ha un poei catartego, quæ particolarmente se constata into dramma tragico. Aresta però, inte questa teoria, immutao o presupposto platonico de l'imitaçion, comme carattere costitutivo de l'attivitæ artistega, o quæ de fæto o leva a questa attivitæ ogni aspetto de libera creaçion. O tardo sviluppo de l'estetica, inti secoli succescivi, o l'ha tra e so caose preçippoe l'influença negativa de quello concetto da mimexi.
In Aristottile, l'amô de l'assolúo e de l'eterno (ch'o caratterizza a personalitæ do so meistro) o cede sempre ciu apè de l'interesse (che foscia megio o l'esprimme o so sprito) pe a riçerca induttiva e empirica do particolâ, indagao inte so forme concrete mediante 'na larga e paçiente organizzaçion. E ço appâ za into gran corpus into quæ l'Aristottile, che za o l'aiva tentao de stabilî a constituçion do stato ideâ, o passa a l'anallixi realistega de varrie forme existente de constituçioin politiche, arecugendone ben 158, storicamente sançie inta Greçia e fœua, de quæ n'aresta pochi frammenti e o trattao da "Constituçion de Atene", ritrovao da F. G. Kenyon into 1891 inte un papio in Egitto. 
L'imponença mæxima de questa recugeita a ne fa pensâ che Aristottile o no l'attendesse da lê a tâ lao, ma o l'organizesse e o dirizesse de riçerche compíe da tutta a so scœua, ch'o l'indriçò a l'indagine empiiga. Inta zoologia, pres., remonta a Aristottile di oservaçioin in sce-o stœummago di ruminanti e l'individoaçion inti drafin de caratteristeghe proppie di mammifei, mentre inte l'ambito di so prinçippi metoddichi generæ Aristottile o tentò ascì 'na clascificaçion de specie animæ elaboando una scala naturae, ascendente da-i êsci inanimæ a l'ommo, con di critei teliologisteghi e vitalisteghi. In base a-o concetto de sciença comme conoscença mediante caose de 'na realtæ che "a l'è de longo ò pe-a ciu gran parte" (escludendo quindi una sciença do contingente e de l'accidentâ), l'Aristottile o l'aveiva distinto træ poscibile sciençe speculative: matematica, fixica e filosofia primma, assegnando a-a fixica comme oggetto proppio un particolâ aspetto de l'êse, saiv'a dî "quella sostança ch'a g'ha in lê mæxima a caosa do so movimento".
I prinçippi de questa sciença, attraverso i quæ solo l'è concepibile o divegnî, son quelli generaliscimi de mateia e forma, a-i quæ s'azonze quello de privaçion (στήρεσις): in base a lô s'effettoa a riduçion de caose a quattro tipi fondamentæ (formâ, materiâ, effixente, finâ), a-e quæ tutte i atre pœuan riportâse. Conformemente a questa impostaçion l'Aristottile o l'escludde comme mezo de spiegaçion quæ-se-sæ elemento de natua caxoâ ò fortoita, in contrapoxiçion a l'atomismo do Democrito, indriçando quindi finalistegamente l'indaggine. A fixica de l' Aristottile a l'è una fixica esençiamente qualitativa: in questa se distingue de fæto quattro tipi de movimento (generaçion e coruçion, mutamento, aomento e diminuçion, traslaçion) - di quæ quello de traslaçion o l'è o ciu importante, poendose i atri spiegâ in base a lê - e s'introduxe a teoria di lœughi naturæ assolui, segondo a quæ tutti i corpi mescian de moto rettilinnio, verso l'âto quelli leggi, verso o basso quelli pesanti, in conformitæ a-i elementi che i compoñan (in orde de pesanteçça: tæra - a-o centro de l'universo - ægoa, aia, fœugo). 
Proppio di soli corpi çelesti o l'è invece o moto circolâ, moto perfetto ch'o no l'ammette contrai e o l'escludde quæ-se-segge mutamento, sci che questi resurtan eterni e incoruttibili; l'è necessaio in conseguença amette l'existença de un quinto elemento, escluxivo de questi corpi: l'etere. Inta so teoria do çê Aristottile o repiggia o scistema de sfee omocentriche de Eüdosso, modificao da Callippo, aomentandone o nummero, e ponendo a Tæra a-o centro de un scistema de sfee crestalliñe che into so movimento de rotaçion rebellan i astri in sce queste scitoæ. A finiteçça de l'universo, a negaçion do vœuo e de l'infinio attoâ - ammisso solo comme potençiâ riguardo a-a divixibilitæ - rapresentan da pœu arcuñe de prinçipæ conseguençe da fixica de Aristottile, che pe a streita dipendença da-i prinçippi generæ da so speculaçion, pe o so carattere scistemattego e o rigô de l'impostaçion, o l'eserçitò profonda influença in sce-o pensceo scientifico di successoî. 
Pâ che a Aristottile segge dovúo l'uso de rappresentâ con de lettie e grandeççe piggiæ in esamme.


=== Iconografia ===
Tanti fun i retræti de Aristottile inte l'antighitæ: Lusciandro ghe dedicò un'erma a Atene, un âtro retræto Teofrasto, una statua a l'ea a Olimpia, ben diffuse ean into mondo roman e erme che l'effigiavan. Gh'emmo varie coppie de un tipo, creao foscia verso a fin do 4° sec. a.C., de un noteive realismo.


=== Aristotele inta lezendia ===
A lezendia medievâ de Aristottile a respegia o fæto storico che Lusciandro zoenetto o fu allevo de Aristottile; a l'è de fæto intesciua de diversci conti in sce-e mateie d'insegnamento, in sce-i conseggi preçioxi dæti a l'allevo, e a zonze scin a mostrâ in Aristottile un infallibile indovin. Di episodi rivelan una veña d'innoxente umorismo, comme quello into quæ o venerando sapiente, avendo disapprovao l'arrendeivoeça do discepolo a-o fascino femminile, o l'è misso a-a prœuva e graçiosamente raggiao da una belliscima figgiœua. A scenetta de Aristottile carpoin, spesso co-o morscio fra i denti e e brille in sce-o collo, a l'è o soggetto de numerose rappresentaçioin tardomedievæ.


== Colegaménti esterni ==

 Wikimedia Commons a contêgne di files in sce Aristotele