Karl Heinrich Marx (Treviri, 5 majo 1818 – Londra, 14 màrzo 1883), spisso talianizzato comme Carlo Enrico Marx, fuje nu felosofo, ecunumista, storeco, suciologo, pulitologo, scienziato, screttore, pueta, juornalista e ppuliteco turesco.

Nasciuto dinto na famiglia 'e rìggene giureja relativamente agiata d''a crassa media, Marx sturiaje a ll'Auniversità 'e Bonn e a ll'Auniversità Humboldt 'e Berlino, nnizianno a nteressarse ê opinione felosofeche d''e giuvane hegeliane. Aroppo 'a laurea cuntribuette â Gazzetta renana, juornale radecale 'e Culonia. Trasferitosi a Pparigge dint''o 1843, cuntinuaje a ffatecà pe ddevierse juornale radecale e ncuntraje ammice e ssusteniture mpurtante, ntra cui Friedrich Engels, cu ccui prubbecaje 'o Manefesto d''o Partito Cummunista dint''o 1848. Esiliato dâ Franza dint''o 1849 a ccausa d''e idee puliteche suje e pp''o suppuorto suo a ll'arrevuote d''o 1848, Marx se trasfiere cu 'a mugliera Jenny von Westphalen e 'e figlie primma a Bruxelles e ppoi a Llondra. Ccà cuntinuaje a ffatecà comme juornalista p''o juornale anglo-mmerecano New York Tribune e a approfonnì 'e sturie suje ncoppa ll'ecunomia puliteca, arrivanno accussì a elabborà 'a teoria ecunomeca sua ca avesse avuto a essere esposta ne 'O Capetale, 'e cui Marx riuscette a pprubbecà sulamente 'o primmo volume dint''o 1867. 'E succiessive dduje volume fòssene state prubbecate postume 'a Engels (1885 e 1894) e 'a versione cumpleta d''e Teorie ncopp''o plusvalore 'a Karl Kautsky (1905-1910).