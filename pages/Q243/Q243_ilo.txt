Ti Torre Eiffel (Pranses: La Tour Eiffel, [tuʁ ɛfɛl]) ket maysa a landok a torre a mabirukan idiay Champ de Mars idiay Paris, nanaganan daytoy ken ni inhenniero Gustave Eiffel, a ti kompaniana ket isu ti nagdesinio ken nangbangon ti torre. Daytoy ket nabangon idi 1889 a kas pastrekan nga arko iti 1889 a Piesta ti Lubong, daytoy ket nagbalinen a sangalubongan ken simbolo ti kultura ti Pransia ken maysa kadagiti mabigbig nga estruktura iti lubong. Ti torre ket isu ti katayagan nga estruktura idiay Paris ken ti kaaduan a nabisbisita a mabayadan a monumento iti lubong;  7.1 a riwiriw a tattao ti kimmalay-at iti daytoy idi 2011. Ti obserbatorio ti maikatlo a lessad ket adda iti 279.11 m (915.7 ft) ti kangatuan a mastrekan ti publiko iti Kappon ti Europa. Ti torre ket nakagun-od iti 250 a riwriw a bisitana idi 2010.
Ti torre ket agtakder iti katayag iti 324 metro (1,063 ft) , agarup nga isu met laeng a katayag ti pasdek nga addaan iti kadsaaran iti 81. Idi las-ud ti pannakabangonna, ti Torre Eiffel ket nalabsanna ti Monunento Washington tapno mangala ti titulo iti katayagan nga estruktura nga inaramid ti tao iti lubong; ti Torre Eiffel ket isu ti nangtengngel daytoy a titulo para kadagiti napalabas a 41 a tawtawen, aginggana idi nabangon ti Pasdek Chrysler idiay Siudad ti New York  idi 1930. Gapu ti pannakanayon ti antena ti tuktok ti Torre Eiffel idi 1957, daytoy ket nataytayagen ngem ti Pasdek Chrysler babaen ti 17 kadapan (5.2 m). No saan a mairaman dagiti panangirangarang nga antena, daytoy ket isu ti maikadua a katayagan nga estruktura idiay Pransia, kalpasan ti Millau Viaduct.
Ti torre ket addaan iti tallo a kadsaaran para kadagiti agbisbista. Dagiti biliete ket mabalin a magatang para iti panagkalay-at, babaen dagiti agdan wenno makina a pangipangato, kadagiti umuna ken maikadua a kadsaaran. Ti pannagna manipud iti baba a kadsaaran aginggana ti umuna a kadsaaran ket sumurok a 300 a tuktukad, ken ti pay pannagna manipud iti umuna aginggana ti maikadua a kadsaaran. Ti maikatlo ken kangatuan a kadsaaran ket mastrekan laeng babaen kadagiti panagawit nga agdan ngem kadawyan dagitoy a narikpan iti publiko. Adda met dagiti panganan kadagiti umuna ken maikadua a kadsaaran.


== Dagiti nagibasaran ==


== Dagiti akinruar a silpo ==
 Dagiti midia a mainaig iti Torre Eiffel iti Wikimedia Commons
Opisial a website ti Torre Eiffel (iti Pranses)
Opisial a website ti Torre Eiffel (iti Ingles)