Eiffeli torn (prantsuse La tour Eiffel) on Pariisi tuntuim ehitis ja populaarseim turismiatraktsioon. Teraskonstruktsiooniga torn on saanud nime kogu projekti juhtinud ettevõtja Gustave Eiffeli järgi, arhitekt oli Stephen Sauvestre. Ehitamist alustati 1887 ja torn valmis 1889. aasta Pariisi maailmanäituseks, et tähistada Prantsuse revolutsiooni 100. aastapäeva. 
Torn on tänapäeval 330 meetrit kõrge ja kaalub 7300 tonni. Eiffeli torn oli 300 meetri kõrgusena 41 aastat maailma kõrgeim ehitis (1889–1930). Aastal 2022 paigaldati tornile digitaalside antenn, mis tegi torni kõrguseks senise 324 meetri asemel 330 meetrit.
Pärast ehitamist peeti torni väga inetuks ja häbiväärseks. Torni omandiõigused pidid vastavalt lepingule minema 20 aasta möödumisel torni rajamisest (1909) Pariisi linnale, kes lubas selle kohe lammutada. Torni ehitamise tingimuseks oligi, et see peab olema kergelt lammutatav.
Vahepeal oli aga leiutatud raadio. Prantsuse armee oli selleks ajaks torni tippu paigaldanud saatja ja vastuvõtja, mis oli spionaaži jaoks ülitähtis. Seetõttu oli sõjaväe juhtkond otsustavalt lammutamise vastu. Pärast Esimest maailmasõda, kus torn end spionaaži kohalt õigustas, pole torni lammutamise ideel enam laiemat kõlapinda olnud.
2004. aastal külastas torni üle 6,2 miljoni inimese. 2002. aastal registreeriti 200 miljones külastaja.
Detsembris ja jaanuaris on torni alumisel platvormil avatud 220 ruutmeetri suurune liuväli. Seal kasutatav varustus antakse kohapeal, enda oma kaasa võtta ei tohi.
Eiffeli torni on keelatud kaasa võtta loomi, välja arvatud pimeda juhtkoerad.
Eiffeli tornist on üle maailma tehtud üle 30 duplikaadi või sellest inspireeritud ehitist.


== Pilte ==

		
			
			
		
		
			
			
		
		
			
			
		
		
			
			
		
		
			
			
		


== Vaata ka ==
Watkini torn
Hiiumaa Eiffel


== Viited ==


== Kirjandus ==
"Eiffeli torn maha?" Vaba Maa, 14. jaanuar 1936, nr 10, lk 8.


== Välislingid ==

Eiffeli torni koduleht