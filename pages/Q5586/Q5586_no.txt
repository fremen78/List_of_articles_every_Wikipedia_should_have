Katsushika Hokusai (葛飾北斎 Katsushika Hokusai; 31. oktober 1760 i Honjo øst for Edo, Japan, død 10. mai 1849 i Edo, Japan) var en japansk tegner, maler og grafiker. Han var påvirket av malere som Sesshū Tōyō (1420–1506) og andre stilarter innenfor kinesisk malerkunst, og var en betydningsfull representant for den japanske kunstretningen Ukiyo-e («bilder av en flytende verden»). Hans fargede tresnitt er kjennetegnet av motiver og portretter fra hverdagslivet, som bare «flyter forbi» betrakteren.
Kunstnernavnet Hokusai betyr «det nordlige rommet», og er en forkortelse av Hokushinsai eller «nordstjernens rom». Han tilhørte Nichirenskolen innenfor japansk buddhisme, som knyttet polarstjernen til bodhisattva Myōken. 


== Biografi ==

Hokusai ble født i Honjo rett øst for Edo (dagens Tokyo) i den niende måneden i Horekiperiodens tiende år (oktober-november 1760). Hans biologiske opphav er ukjent, men han ble adoptert inn i en håndverkerfamilie. Hans far, Nakajima Issai, laget speil for hoffet til Shogunen. Hans interesse for tegning ble vakt i femårsalderen. 18 år gammel hadde han noe erfaring med treskjæring og begynte i studioet til ukiyo-e mesteren Katsugawa Shunsho. I 1779 offentliggjorde han sine første arbeider. Det dreier seg om skuespillerportretter utgitt under navnet Shunro. Hokusais manglende respekt for mesterens prinsipper ledet til at han i 1785 måtte forlate lærlingeplassen.
Hohusai reiste så omkring og byttet hyppig lærere og skoler. Han benyttet seg av mer en 30 forskjellige navn og bodde omkring 90 forskjellige steder. Hele tiden perfeksjonerte han sin kunst. I 1782 utgav han en bok med egne illustrasjoner.
Mellom 1796 og 1802 produserte Hokusai kanskje så mye som 30 000 bokillustrasjoner og andre fargetrykk. Han lot seg inspirere av såvel det japanske dagligliv som tradisjoner og legender.


== Arbeider ==
Hans religiøse tro gjenspeilet seg i motivene. Fjellet Fuji-san regnes som et av fire hellige fjell i japansk buddhisme, og fjellet er et yndet motiv i hans kunst. Et av hans kjente bilder – Sørlig bris. Klar himmel (Gaifū kaisei) fra 1830, benytter dette fjellet som motiv.
Hans kanskje mest kjente bilde er Den store bølgen ved Kanagawa (fra serien Trettiseks utsyn mot Fuji-fjellet), som ble malt mellom 1829 og 1832. Maleriet har høstet internasjonal anerkjennelse og henger i flere muséer verden over, både i Europa og USA. I bildet er en stor bølge iferd med å sluke båter og mannskap. I bakgrunnen skimtes fjellet Fuji-san. Bølgene i bildet kalles ofte feilaktig tsunami (津波), men den korrekte betegnelsen er okinami (沖波), store havsbølger. Bildet kan tolkes som en hengivenhet til medlidenhetens bodhisattva Guanyin – på japansk: Kannon bosatsu, som ifølge Lotussutraen beskytter sjøfarende mot havets farer.


== Innflytelse ==

Etter hans død kom noen kopier av hans tresnitt til vesten. Disse influerte blant andre Vincent van Gogh og Paul Gauguin. Hans innflytelse strekker seg helt frem til vestlig samtidskunst, i form av stilarten art nouveau fra slutten av 1800-tallet og fremover, og impresjonistiske malere som Claude Monet, Pierre-Auguste Renoir, Edgar Degas, Henri de Toulouse-Lautrec, Gustav Klimt, Franz Marc, August Macke og Édouard Manet. Han var også en viktig inspirasjonskilde for japonismen som stilart.
Katsushika Hokusai vurderes høyere innen vestlig kultur enn i Japan. Mange japanske trykk ble importert til Europa, særlig til Paris, i midten av det det 19. århundre. Disse trykkene ble samlet og var populære blant impresjonistiske kunstnere som Claude Monet, Edgar Degas, og Henri de Toulouse-Lautrec, som lot seg influere av den japanske kunsten.
I Norge var blant annet Nikolai Astrup påvirket av Hokusai.


== Noter ==


== Referanser ==


== Litteratur ==
Christine M. E. Guth: Hokusai's Great Waves in Nineteenth-Century Japanese Visual Culture, Art Bulletin December 2011 Volume XCIII Number 4


== Eksterne lenker ==
(en) Katsushika Hokusai – kategori av bilder, video eller lyd på Commons 
(en) Katsushika Hokusai – galleri av bilder, video eller lyd på Commons