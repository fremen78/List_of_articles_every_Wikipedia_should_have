El Imperio Otomano (1299-1923) (en turkano otomano: دولت عالیه عثمانیه Devlet-i Âliye-yi Osmâniyye, en turkano modérno: Osmanlı Devleti o Osmanlı İmparatorluğu), también konosido komo Emperio Turkano, fue un estado multiétniko i multi-relijiozo govyernado por los osmanlís. Era konosido komo el Emperio Turkano o Turkiya. Dempués de akabar la su egzistensiya, fue suksedido por la Repúvlika de la Turkiya, la kuala fue ofisialmente kriada el 23 de Oktyabre de 1923. 
Enel su mayor kresimyento i poder, el kualo fue entre los syéklos XVI i XVII, el emperio abarkava una rejion ubikada en 3 kontinentes, tiniendo basho el su kontrolo gran parte de los Balkanes, el Medio Oryente, el Magreb i Afrika del Nord, tiniendo frontieras al Oeste kon Marroko, al Este kon la Mar Kaspio i al sud kon Sudan, Eritreya, Somaliya i Arabiya. El Emperio Ottomano tinía 29 provensiyas, i Moldavia, Transilvania i Valahia eran prinsipados vasayos.
El emperio estuvo enel sentro de las liasiones entre el Oryente i el Oksidente por sesh syéklos. Kon Estambol komo la su sivdad kapitala i la rejion ke fue konkistada basho el mando de Suleiman el Magnifiko la kuala tinía el mismo alkanso de las tyerras govyernadas por Iustiniano el Grande 1000 anyos antes, el Emperio Otomano yegó a ser en munchos aspektos, el eredero islámiko de los antikos emperios klásikos komo Roma i Bizansio. Munchas kostumbras i tradisiones kulturalas de estos emperios (en la arkitektura, la kuzina, i el govyerno) fueron adoptados por los ottomanos, ke los adaptaron i endemas izieron evolusionar en muevas formas. Estos aspektos kulturalos más tádre fueron misturados kon las karakterístikas de los grups étnikos i relijiozos ke bivían dientro de los tyerritorios otomanos, kriando ansina una mueva i partikolar identidá kulturala otomana.
Las posesyones del Emperio se ankontraban ubikadas entre Oryente i Evropa, por lo kualo durante la su istorya de más de sesh syéklos, las sus liasiones internasionalas estuvieron enfluensiadas por este fakto.