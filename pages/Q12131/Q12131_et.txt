Puue on organismi struktuuri või funktsiooni puudumine või anomaalia. Anomaaliaks nimetatakse olulist kõrvalekallet üldtunnustatud statistilistest normidest (st kõrvalekallet populatsiooni keskmisest, mida peetakse standardnormiks). Puude tagajärjel on organismi tegevus häiritud.
Rahvusvaheline funktsioneerimisvõime, vaeguste ja tervise klassifikatsioon (RFK) eristab järgmisi puudeastmeid:

ei ole puuet – 0–4% (juhul kui struktuuri või funktsiooni puude mõõtmiseks on olemas kalibreeritud mõõtmisvahendid või muud standardid);
kerge puue – 5–24%;
mõõdukas puue – 25–49%;
raske puue – 50–95%;
täielik puue – 96–100%.
Struktuuripuuded võivad kätkeda anomaaliat, defekti, puudumist või muud olulist kõrvalekallet organismi struktuurides. Puudeid on määratletud vastavuses praeguste teadmistega kudede, rakkude, rakuosade või molekulaarbioloogia kohta.
Puuded ei ole sama, mis on nende põhjuseks olev patoloogia, pigem on need selle patoloogia ilmingud.
Puuded kujutavad endast kõrvalekallet mingist organismi biomeditsiinilise seisundi ja selle funktsioonide üldtunnustatud standardist. Puude osade definitsioon pärineb eelkõige neilt, keda on õpetatud füüsilise ja psüühilise talitluse üle otsustama nende standardite järgi.
Puuded võivad olla ajutised või püsivad; progresseeruvad, regresseeruvad või stabiilsed; vahelduvad või pidevad. Kõrvalekalle populatsiooni normist võib olla väike või suur ning võib aja jooksul kõikuda.
Puuded ei olene etioloogiast ega sellest, kuidas need on kujunenud, näiteks nägemise või jäseme puudumine võib tekkida vigastuse või geneetilise anomaalia tõttu. Puude olemasolu vihjab paratamatult põhjusele, siiski võib põhjus olla sellest tuleneva puude selgitamiseks ebapiisav.


== Eesti tervishoiu- ja sotsiaalsüsteem ==
Eestis jagatakse puuded kolme raskusastmesse lähtuvalt inimese toimetulekust:

sügav puue – inimene vajab pidevat kõrvalabi, juhendamist või järelevalvet ööpäev ringi;
raske puue – inimene vajab kõrvalabi, juhendamist või järelevalvet igal ööpäeval;
keskmine puue – inimene vajab regulaarset kõrvalabi või juhendamist väljaspool oma elamiskohta vähemalt korra nädalas.
Puude astme määrab arstliku ekspertiisi komisjon.


== Vaata ka ==
Puuetega inimeste õiguste konventsioon
Rahvusvaheline puuetega inimeste päev
Eesti Puuetega Inimeste Koda
Eripedagoogika
Kehapuue
Kuulmispuue
Kõnepuue
Liitpuue
Nägemispuue
Sotsiaaltöö
Vaegus
Vaimupuue


== Välislingid ==
Rahvusvaheline funktsioneerimisvõime, vaeguste ja tervise klassifikatsioon
RFK klassifikaator
Disability History Museum