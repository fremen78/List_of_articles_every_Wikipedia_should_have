Empire State Building on Yhdysvalloissa New Yorkin Manhattanilla sijaitseva 381 metriä korkea rakennus, joka oli maailman korkein rakennus vuosina 1931–1971. Pilvenpiirtäjästä on tullut New Yorkin tunnetuimpia maamerkkejä ja maailman kuuluisimpia pilvenpiirtäjiä.
Nykyään Empire State Building on maailman 54:nneksi korkein ja New Yorkin seitsemänneksi korkein rakennus. Pilvenpiirtäjässä on kaksi näköalatasannetta, jotka sijaitsevat 86:nnessa ja 102:nnessa kerroksessa. Jälkimmäinen on kaupungin korkein näköalatasanne.
Empire State Buildingin rakentaminen aloitettiin vuonna 1930, ja torni valmistui 14 kuukautta myöhemmin huhtikuussa 1931.


== Etymologia ==
Empire State Buildingin nimi tulee New Yorkin osavaltion lempinimestä ”Empire State”. Lempinimen alkuperästä ei ole varmaa tietoa, mutta joidenkin lähteiden mukaan Yhdysvaltojen ensimmäinen presidentti George Washington kirjoitti vuonna 1785 kirjeen, jossa hän kertoo ihailleensa New Yorkin osuutta Amerikan vallankumouksen aikana ja pitäneensä New Yorkin osavaltiota valtion kotipaikkakuntana.


== Rakennus ==

Empire State Buildingissa on 62 000 kuutiometriä betonia, 57 000 tonnia terästä ja yli 6 000 ikkunaa. Lisäksi siinä on yli kymmenen miljoonaa tiiltä. Rakennuksen on arvioitu painavan yli 365 000 tonnia. Torni on 381 metriä korkea, mutta antenni pidentää rakennuksen 443-metriseksi. Empire State Buildingissa on 102 kerrosta ja 1 860 porrasaskelmaa. Rakennuksessa on 73 hissiä, joiden vauhti on noin 336 metriä minuutissa. Siten nousu katutasolta 80. kerrokseen kestää alle minuutin.
Empire State Buildingin ylätorni oli alun perin suunniteltu ilmalaivojen kiinnitysmastoksi, mutta sittemmin se on ollut radiolähetintorni. Suurin osa kerroksista on varattu vuokrattaville toimistotiloille.
Rakennus on sekä ulkoa että sisältä kulttuurihistoriallisesti arvokas. Sen aula suunniteltiin art deco -tyylin mukaisesti täydentämään julkisivua ja koristeltiin muun muassa marmoriseinillä ja erilaisilla koristepaneeleilla. Aula on nimetty sittemmin historialliseksi maamerkiksi. Aula on turistien käytettävissä ilman lippua.


== Sijainti ==
Empire State Building sijaitsee keskellä Manhattania 33. ja 34. kadun välissä osoitteessa 350 Fifth Avenue. Se on kävelymatkan päässä esimerkiksi Grand Central Terminalilta ja kahdelta metroasemalta.


== Historia ==


=== Tausta ===
New Yorkissa alettiin 1800-luvun lopulla pohtia korkeiden rakennusten eli pilvenpiirtäjien rakentamista. New Yorkin ensimmäisiä pilvenpiirtäjiä oli vuonna 1889 valmistunut Tower Building. Sen jälkeen Manhattanille rakennettiin vuonna 1901 Daniel Burnhamin suunnittelma Flatiron Building. Tämän jälkeen rakennettiin maailman korkeimman rakennuksen tittelin saanut 54-kerroksinen Woolworth Building, joka pysyi korkeimpana vuoteen 1930 asti, jolloin valmistui Chrysler Building.
Empire State Buildingin tontti on historiallisesti merkittävä. Se sijaitsee keskeisellä paikalla Manhattanin keskustassa, ja 1700-luvulla alueella kerrotaan olleen John ja Mary Murrayn maatila. Siellä väitetään olleen George Washingtonin joukkojen vapaussodan aikainen Kip’s Bayn taistelun jälkeinen vetäytymispaikka.
Murrayn perhe myi tontin vuonna 1826 William Waldorf Astorille. Hän avasi tontille vuonna 1893 Waldorf-hotellin, ja hänen serkkunsa avasi viereen Astoria-hotellin vuonna 1897. Hotellit yhdistyivät myöhemmin Waldorf-Astoriaksi, joka oli tuolloin maailman suurin hotelli. Hotelli muutti muiden hotellien perässä lähemmäksi keskustaa, jossa se on sijainnut siitä lähtien.
Tontti myytiin vuonna 1928 Bethlehem Engineering Corporationille, ja alkuperäinen Waldorf-Astoria purettiin uusien rakennusten tieltä. Aluksi tontille suunniteltiin 50-kerroksista toimistorakennusta, mutta hankkeesta luovuttiin Bethlehem Engineering Corporationin maksamatta jääneiden pankkilainojen takia.
Uudeksi omistajaksi valittiin Empire State Inc., ja yrityksen johtaja Al Smith alkoi suunnitella Empire State Buildingia elokuun 1929 tienoilla.


=== Suunnittelu ===
Empire State Buildingin suunnittelusta vastasi arkkitehtitoimisto Shreve, Lamb & Harmon. Rakennuksen pääarkkitehti oli William F. Lamb, joka hyödynsi suunnittelussa kahta aikaisempaa projektia, Reynolds Buildingia Pohjois-Carolinassa ja Carew Toweria Cincinnatissa. Lamb suunnitteli Empire State Buildingin 85 kerrosta toimistotilaa, näköalatasanteet ja 102. kerroksen observatorion. Lopulliset suunnitelmat valmistuivat vuonna 1929.


=== Rakentaminen ===

Empire State Buildingin pääurakoitsija oli rakennusyritys Starrett Brothers and Eken, joka oli tunnettu 1920-luvuilla rakentamistaan taloista. Rakentaminen aloitettiin yli 3 000 työntekijän voimin 17. maaliskuuta 1930, ja viikossa saatiin rakennetuksi neljä ja puoli kerrosta. Työntekijöillä ei ollut minkäänlaisia turvavaljaita, ja rakentamisen aikana kuoli viisi rakentajaa. Työntekijöiden päiväpalkka oli 15 dollaria. Rakentamisen aikoihin alkoi suuri lama, mutta työt jatkuivat silti. Sen arveltiin tuovan paljon työpaikkoja New Yorkin asukkaille.
Empire State Building valmistui 410 päivän kuluttua 1. toukokuuta 1931, eikä sen osattu odottaa valmistuvan niin nopeasti.


=== Valmistumisen jälkeen ===
Rakennuksen tilojen vuokraus viivästyi laman vuoksi, ja siitä tuli kannattava vasta noin 20 vuotta valmistumisensa jälkeen.
Heinäkuussa 1945 Empire State Buildingiin törmäsi North American B-25 Mitchell -pommikone. Onnettomuus johtui sääoloista ja lentäjän huolimattomuudesta, ja siinä kuoli 14 ihmistä, joukossa lentäjä ja kaksi muuta koneen miehistöön kuulunutta. Törmäyksen seurauksena 20-vuotias yhdysvaltalaisnainen putosi hissin mukana noin 300 metriä rakennuksen 75:nnestä kerroksesta, selvisi hengissä ja sai ainoastaan muun muassa muutamia niska- ja selkävammoja.
Empire State Building sai New Yorkin korkeimman rakennuksen tittelin takaisin World Trade Centerin tornien tuhouduttua syyskuun 11. päivän terroriteoissa. Se kuitenkin menetti sen, kun uusi One World Trade Center valmistui vuonna 2012.
Rakennuksesta oli tehty vuoteen 2018 mennessä yli 30 itsemurhayritystä, jotka lähes kaikki päätyivät kuolemaan. Tunnetuin itsemurhan uhri on luultavasti vuonna 1947 kuollut Evelyn McHale, joka hyppäsi 86. kerroksen observatoriosta ja putosi kadulla olleen Yhdistyneiden kansakuntien limusiinin päälle. Samana vuonna 86. kerroksen näköalatasanteelle rakennettiin aita, koska sieltä oli yrittänyt hypätä kolmen viikon sisällä viisi ihmistä.


== Asema ==


=== Rakennuksena ===

Empire State Building on New Yorkin huomattavimpia rakennuksia. Lisäksi se luetaan Yhdysvaltain merkittävimpien ja suosituimpien rakennusten joukkoon.
Empire State Building on New Yorkin seitsemänneksi korkein rakennus ja maailman 54:nneksi korkein. Jotkut pitävät Empire State Buildingia New Yorkin keskeisempänä symbolina, ja sen nimi, julkisivu ja maisemat tunnetaan maailmanlaajuisesti. Jotkut pitävät pilvenpiirtäjää maailman kahdeksantena ihmeenä ja 1900-luvun tekniikan saavutuksena. YouGovin tekemän kyselyn mukaan 34 prosenttia yhdysvaltalaisista pitää Empire State Buildingia suosikkinaan maan pilvenpiirtäjistä.


=== Nähtävyytenä ===

Empire State Building on suosittu matkailunähtävyys, mutta yleisenä ongelmana pilvenpiirtäjään pääsyssä on pidetty monta tuntia kestävää jonotusta. Rakennus on avoin turisteille vuoden jokaisena päivänä kello 10.00–22.00 paikallista aikaa. Viimeiset hissit kulkevat näköalapaikoille 45 minuuttia ennen sulkemisaikaa. Liput voi ostaa joko paikan päällä tai virtuaalisesti Empire State Buildingin verkkosivuilta. Rakennuksen 80. kerroksessa oleva interaktiivinen monigalleriamuseo on myös suosittu kohde. Näköalatasanteilla vierailee vuosittain miljoonia ihmisiä, ja Cornellin yliopiston mukaan Empire State Building on maailman valokuvatuin rakennus.
Ylimmän kerroksen näköalatasanteelle mennään näköalahissillä, ja sieltä on 360 asteen näkymät rakennuksen ympäristöön. Näköalapaikalta näkee kuuden osavaltion alueelle, ja selkeimpinä päivinä sieltä voi nähdä jopa 80 mailin (128 kilometrin) päähän. Näköalatasanteille saa myös opastettuja kierroksia.


== Tapahtumat ==


=== Juoksu ===
Empire State Buildingissa on järjestetty vuodesta 1978 sen mukaan nimetty juoksukilpailu Empire State Building Run-Up, joka järjestestään kutsukilpailuna. Kisassa juostaan 1 576 porrasta 86 kerrosvälin matkalla. Nopeimmat kilpailijat selviytyvät maaliin keskimäärin noin kymmenessä minuutissa. Miesten ennätyksen teki Paul Crake vuonna 2003 ajalla 9 minuuttia ja 33 sekuntia. Naisten ennätystä pitää nimissään Andrea Mayr vuodelta 2006 ajalla 11 minuuttia ja 23 sekuntia.


=== Valoesitykset ===
Empire State Buildingilla aloitettiin erilaisten valoesitysten järjestäminen vuonna 1976, jolloin siihen asennettiin ensimmäinen valaistusjärjestelmä. Valot vaihdettiin toukokuussa 2012 energiatehokkaiksi led-valoiksi, joissa on 16 miljoonaa värisävyä. Valojen kerrottiin pienentävän pilvenpiirtäjän energiankulutusta yli 70 prosentilla. Vanhoilla valoilla oli värejä vain kymmenen.
Empire State Building on valaistu useina vuosina eri juhlien kunniaksi tai merkittävien tapahtumien muistoksi, kuten syyskuun 11. päivän terroritekojen aikoihin joko Yhdysvaltain lipun tai New Yorkin maamerkkien ja rakennusten väreillä. Kuningatar Elisabet II:n kuoleman jälkeen Empire State Building valaistiin violetiksi. Pilvenpiirtäjä valaistiin siniseksi lokakuussa 2015 yhdessä yli 150 muun tunnetun rakennelman kanssa Yhdistyneiden kansakuntien täyttäessä 70 vuotta. Empire State Building valaistiin Nigeriassa tapahtuneen yli 200 koulutytön sieppaamisen muistoksi punaisella ja violetilla huhtikuussa 2015.
Valaisemisesta poiketen Empire State Buildingin valot sammutetaan vuosittain tunniksi Earth Hourin ajaksi.


== Populaarikulttuurissa ==
Empire State Building on ollut mukana useissa elokuvissa, muun muassa elokuvissa Uneton Seattlessa ja King Kong. Erityisesti King Kong toi rakennukselle paljon mainetta, ja jotkut pitävät elokuvan viimeistä kohtausta yhtenä elokuvahistorian ikonisimmista.
Empire State Building on ollut esillä useissa romanttisissa elokuvissa, ja niiden päähenkilöt kertovat tapaavansa pitkän eron jälkeen rakennuksen huipulla.
Yhdysvaltalainen näyttelijä ja muusikko Jared Leto kiipesi Empire State Buildingiin 20 minuuttia sen ulkoseinää pitkin marraskuussa 2023 mainostaakseen 30 Seconds to Mars -yhtyettään.


== Vihreän arkkitehtuurin esimerkki ==
Empire State Buildingia on kehuttu vihreän arkkitehtuurin edistäjänä. Vuonna 2020 valmistui kymmenen vuotta kestänyt remontti, jonka ansiosta sen energiankulutus ja päästöt vähenivät ja toisaalta energiatehokkuus lisääntyi merkittävästi.


== Huomautuksia ==


== Lähteet ==
Empire State Buildingin virallinen kotisivusto (englanniksi)


=== Viitteet ===


== Kirjallisuutta ==
Reynolds, Donald Martin: The Architecture of New York City.  John Wiley Sons Inc, 1994.  ISBN 9780471014393 
Janet B, Packal: Where Is the Empire State Building?  G P Putnam's Sons, 2015.  ISBN 9780448484266 


== Aiheesta muualla ==
 Kuvia tai muita tiedostoja aiheesta Empire State Building Wikimedia Commonsissa