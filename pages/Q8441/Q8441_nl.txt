Een man  is een volwassen mens van het mannelijk geslacht.


== Specifiekere betekenissen ==
Met de term "man" bedoelt men in het Nederlands meestal een volwassen man, zoals deze zich in ieder geval lichamelijk heeft ontwikkeld in de puberteit. De term "jongen" verwijst naar een mannelijk kind. Het woord "man" wordt vaak geassocieerd met een zeker verantwoordelijkheidsgevoel waar jongere mannen nog niet klaar voor zijn; anderen voelen zich juist te oud om nog jongen te worden genoemd. Dat kan een reden zijn om geen van beide termen te gebruiken om een jonge man mee aan te duiden: het schatten van de leeftijd en de mate van verantwoordelijkheid zijn namelijk factoren die het gebruik van een van beide termen bemoeilijken. Sommigen geven dan ook de voorkeur aan het woord "jongeman", een tussenterm waarmee mannen worden aangeduid die aan het einde van de puberteit zitten (zie ook adolescentie).


== Geslacht en ontwikkeling ==

De lichamelijke veranderingen van een man vinden vooral plaats tijdens en na de puberteit, de periode waarin een jongen zich ontwikkelt tot een volwassen man. Tijdens deze levensfase ontwikkelen zich de volgende secundaire geslachtskenmerken:

Prominentere adamsappel en diepere stem
Verhoogde spierontwikkeling
Bredere schouders en borst
Grotere handen en voeten dan vrouwen
Stevigere huid
Vet hoopt zich op rond de buik en taille
Meer lichaamshaar
Ruitvormige pubisbeharing
Buik- en borsthaar
Beenhaar
Okselhaar
Gezichtshaar
Over het algemeen een grotere lichaamslengte dan vrouwen


== Voortplantingssysteem ==
Een mannelijke mens heeft in de diplo√Øde cellen (alle cellen behalve de geslachtscellen) een enkel X-chromosoom en een Y-chromosoom, en wordt gekenmerkt door de volgende geslachtsorganen:

Penis met aan het einde de eikel. De penis kan een erectie (oprichting) vertonen door de zwellichamen die worden gevuld met bloed.
Scrotum (balzak) met daarin de teelballen en bijballen
Prostaat (voorstanderklier)
Zaadleider
Zaadblaasjes
Cowperse klier


== Afwijkingen ==

In vrij zeldzame gevallen worden mensen geboren zonder duidelijk mannelijke of vrouwelijke geslachtskenmerken; zie verder Intersekse.
Sommige mensen die bij hun geboorte het vrouwelijke geslacht kregen toegewezen hebben een mannelijke genderidentiteit, zogeheten transgender mannen ofwel transmannen (in het omgekeerde geval is sprake van transvrouwen).


== Andere betekenissen ==
In het dagelijkse taalgebruik is "man" vaak een synoniem voor echtgenoot.
Het verkleinwoord "mannetje" wordt vaak specifiek gebruikt om de mannelijke exemplaren van diersoorten aan te duiden (idem voor "vrouwtje").


== Zie ook ==
Mannelijkheid
Sekse
Vrouw