Lagos er den største byen i Nigeria og administrativ hovedstad for delstaten med samme navn. 
Lagos er Afrikas nest mest folkerike byområde, etter Kairo i Egypt. Lagos er en av verdens raskest voksende byer, og det nasjonale statistikkbyrået har beregnet en befolkning i 2015 på rundt 21 millioner innbyggere.
Lagos var Nigerias hovedstad frem til 1991, da Abuja ble utpekt til ny hovedstad. Lagos er fremdeles landets økonomiske sentrum og sete for mange statlige myndigheter.


== Historie ==
Lagos var opprinnelig en jorubaby med Aworifolk og ble kalt Oko. Navnet Lagos fikk byen av de første portugisiske nybyggerne. Mellom 1404 og 1889 var Lagos et viktig knutepunkt for slavehandelen som opphørte etter Storbritannias annektering av byen i 1861. Etter selvstendigheten fra Storbritannia i 1960 ble Lagos hovedstad i Nigeria. Byen vokste kraftig i løpet av 1960- og 1970-tallet. 


== Geografi ==

Lagos er en havneby som ligger på Slavekysten i Beninbukta, Guineabukten sør i Nigeria ved Ogunelva.
Byen ligger ved et system av laguner som også byens navn Lago knyttes til. Navnet kommer fra portugisisk og betyr sjøer åpne mot havet. Lagos har en av de få naturlige havner på den afrikanske vestkysten. På den ene siden av havneinnløpet ligger Lagosøya med bykjernen. På den andre siden ligger bydelen Apapa, som er havnebyen. Apapa er nå helt integrert i Lagos. Nord og vestover er fastlandet, der majoriteten av befolkningen lever.
På Lagosøya ligger byens kommersielle sentrum med kontorer for banker, forsikrings- og oljeselskaper. Lagosøya er nå forent med Ikoyi som hovedsakelig består av boligkvarterer, og inkluderer det gamle residensdistriktet fra den britiske tiden med kolonivillaer på store tomter med mye grøntareal. To broer forbinder Lagosøya og Ikoyi med Victoriaøya som er en nyere bydel som på grunn av den sentrale beliggenheten har blitt et ettertraktet kontor- og boligdistrikt. På fastlandet med blant annet forstedene Surulere, Mushin og Yaba bor majoriteten av befolkningen i nedslitte boligområder. Det sammenhengende storbyområdet strekker seg i dag også inn over grensen til den nordre delstaten Ogun, inn i distriktene Ado-Odo/Ota og Ifo.
Den raske befolkningsveksten stiller krav til nye løsninger. En ny bydel, Eko Atlantic, er under oppbygging i tilslutning til Victoriaøya. Ved å ta sand og stein fra havbunnen skapes nytt land som så skal bebygges. Målet er å forhindre erodering av gamle Lagos, å tilby nytt land for boliger og butikklokaler og at Lagos ikke skal bli assosiert med slum, men være en modellby. En sju meter høy mur skal beskytte byen fra havet . I 2020 skal Eko Atlantic være Vest-Afrikas finansielle sentrum. Den første fasen består av en 2 kilometer lang boulevard som skal være forretningsdistrikt. 
Lagos omgis av et lagune- og mangrovelandskap nærmest kysten. Lengre inn i landet fins tropisk regnskog blandet med plantasjer av blant annet kassava og mais.


=== Klima ===
Klimaet i Lagos ligner det i resten av sødre Nigeria. Det er to regnperioder, kraftigst i april–juli og svakere i oktober–november. Det er også en kortere tørkeperiode i august–september og en lengre i desember–mars. Månedlig regnfall er i mai–juli over 300 mm, i august–september 75 mm og i januar 35 mm. Den längre torrperioden er åtföljd av Harmattanvinder fra Sahara som i desember-februar kan bli veldig sterke. Middeltemperaturen er i januar 27 ℃ og i juli 25 ℃. Gjennomsnittlig er mars den varmeste måneden med en middeltemperatur på 29 ℃. Juli er den kaldeste måneden.


== Demografi ==

Ifølge den landsomfattende folketellingen i 2006, hadde storbyområdet Lagos en befolkning på 7 937 932. Tallet var lavere enn ventet og skapte debatt innad i Nigeria. FN anslo i 2011 at befolkningen i Lagos var 11,2 millioner, noe som i såfall betyr at byen er i ferd med å gå forbi Kairo og bli Afrikas største by. 


== Referanser ==


== Eksterne lenker ==
 (en) Offisielt nettsted 
(en) Lagos, Nigeria – kategori av bilder, video eller lyd på Commons 
(en) Lagos, Nigeria – galleri av bilder, video eller lyd på Commons 
Fotogalleri AfricaTravelling.net