Apie Portugalijos miestą žr. Lagosas (Portugalija).

Lagosas (angl. Lagos) – didžiausias Nigerijos miestas, buvusi sostinė, esanti prie Gvinėjos įlankos. Milijoninis miestas (9,2 mln. gyventojų, 2007 m.), kartu su Kinšasa (8 mln.) ir Kairu (7,94 mln.) vienas didžiausių Afrikos megapolių. Su metropolija užimantis 3345 km². Išsidėstęs ant 4 didelių salų ir šalia esančios žemyninės dalies. Salos tarpusavyje sujungtos tiltais ir pylimais. Senamiestyje yra komerciniai rajonai (Vakarų Lagoso sala), Ikojo (Ikoyi) sala yra rytuose, pagrindinis uostas yra Apapa, esantis žemyninėje dalyje. Taip pat yra gyvenamieji rajonai Viktorijos saloje (Victoria Island) ir pramoniniai rajonai Ido (Iddo) saloje.
Lagosas yra Nigerijos politinis, ekonominis ir kultūros centras. Mieste yra oro uostas, išvystyta maisto, tekstilės, metalo apdirbimo pramonė. Lagoso universitetas (Unilag) veikia nuo 1962 m., jame studijuoja 39 000 studentų, dirba 3 365 darbuotojai.


== Istorija ==

Iki kolonizacijos Lagosas buvo istorinė jorubų valstybė, vadinama Oko, vėliau Eko. Legendos teigia, kad jį įkūrė viena iš grupių, pasiųsta XV a. iš Ifės miesto, valdovo Oduduvos. Ši grupė migravo tolyn į pietus ir davė pradžią avori etninei subgrupei. Migruodami avoriai įkūrė daug gyvenviečių, ir viena jų buvo Oko.
Vėliau, XVII a. pabaigoje augant Benino karalystės galybei, Benino obos plėtė savo hegemoniją, ir juos sudomino šios pakrantės, kurios buvo svarbios prekyboje su Aukso krantu. Galiausiai Beninas įkūrė čia savo koloniją, atsiuntė karališkosios giminės princą, kuris pradėjo Lagoso obų dinastiją.
Dabartinį pavadinimą miestui suteikė portugalai, patekę į šias vietas XV a. pab.
1914–1960 m. miestas buvo Britų Nigerijos administracinis centras, 1960–1991 m. – nepriklausomos Nigerijos sostinė (kol ji buvo perkelta į Abudžą. 1967 metais prie Lagoso prijungta daug priemiesčių: Ebutė Meta (Ebute-Metta), Jaba (Yaba), Suru Lerė (Suru Lere), Adžegunlė (Ajegunle), Šomolu (Shomolu), Agegė (Agege), Mušinas (Mushin) ir Ikedža (Ikeja).


== Sportas ==
Sporting Lagos FC – futbolo klubas;


== Išnašos ==


== Nuorodos ==
Oficiali svetainė