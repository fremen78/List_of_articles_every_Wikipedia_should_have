Lagos Nigéria legnagyobb városa és konurbációja, illetve Afrikában Kairó után az egyik legnagyobb, 2023-ban mintegy 14,5 millió fővel. Korábban Nigéria fővárosa (a mai főváros Abuja) és ma is az ország gazdasági-kereskedelmi központja.
A The Economist magazin élhetőségi rangsorán, (amelyben 0 százalék kivételesen jó életminőséget, 100 százalék kibírhatatlan körülményeket jelent), Lagos 60,1%-os besorolást kapott és így 132 város közül a 130. helyre került (Dakka és Algír előtt). Afrika egyik legveszélyesebb nagyvárosa.


== Földrajza ==
A város kezdetben szigetekre települt, mint amilyen a Lagos-sziget, amelyeket az Atlanti-óceán felől hosszú homokpadok tesznek védetté. A város maga részben a Lagos-lagúna nyugati partján, annak tengeri kijáratánál fekszik, a szárazföldbe északi irányban benyúlva. Az Ikeja, Agege és más külvárosokat is magába foglaló konurbáció több, mint 40 kilométerre nyúlik be a szárazföldbe a Lagos-szigettől.


== Éghajlat ==

Lagos éghajlata trópusi. Az évi középhőmérséklet 26,8 °C, az évi csapadék mennyisége 1626 mm.
A nyári hónapokban a hőmérő higanyszára 28 °C és 31 °C között mozog, míg a téli időszakban 21 °C és 23 °C között.
Az esős évszak május és október között van. A legtöbb csapadék júniusban esik (336 mm), míg a legkevesebb januárban 40 mm.


== Története ==
Lagos-szigetet valószínűleg a 14. században a halászattal és mezőgazdasággal foglalkozó olofin népcsoport lakta. A szigetet az uralkodó felosztotta a 10 fia között.
1472-ben a portugál Ruy de Sequeira szállt partra első európaiként és a Lago de Curamo nevet adta a területnek. Később az itt kiépített települést Lagosnak nevezték el a portugál település után. Hamarosan megjelentek az első rabszolga-kereskedők.
1841-ben Akitoye király megakadályozta a rabszolga-kereskedelem folytatását, azonban négy évvel később unokaöccse, Kosoko megbuktatta őt. Csak a britek érkezése után szűnt meg véglegesen a rabszolgák elhurcolása. 1851. december 26-án és 27-én 5 csatahajóval érkeztek meg a britek és legyőzték Kosoko hadseregét. 1852-ben ismét Akitoye lett a király, de még abban az évben meg is halt. A britek végül 1861-ben annektálták a várost. A következő év első napján angol protektorátus lett Lagos.
1886-ban megépítették az első telefonközpontot és a vasutat is megépítették. Azonban a britek komoly harcokat vívtak a jorubák ellen. 1906-ban Lagos Dél-Nigériai Protektorátus része lett. 1914-ben létrehozták Nigériát, aminek a fővárosa Lagos lett. Az 1920-as években több függetlenségi párt alakult: a Nigerian National Democratic Party, a Nigerian Youth Movement és a National Council of Nigeria and the Cameroons.
1945-ben 45 napon keresztül teljes sztrájk volt az országban. A függetlenség kikiáltása után Lagos lett Nigéria fővárosa. 1991-ben ezt elvesztette, mert Abujába költöztek át a kormányszervek.


== Népesség ==

Az ENSZ 2016-os becslése alapján a város lakossága 2030-ban 17 380 000 fő lehet.


== Látnivalók ==
A Nemzeti Múzeum Onikan városrészben található a Lagos-szigeten. A múzeumban régészeti és etnográfiai gyűjtemények vannak kiállítva. A Jankara-piac is ebben a városrészben található. Ez a város legnagyobb piaca, ahol építőanyagokat és fűszereket is árulnak a gyümölcs és zöldség mellett.
A Lagos-sziget, az Ikoyi-sziget és a Victoria-sziget között 3 hidat találunk: Eko híd, Carter híd, Third Mainland híd.


== Közigazgatás ==
Lagosban nincs egységeges igazgatás. Lagost a Lagos City Council (LCC) irányítja. Nagy-Lagos 16 helyi önkormányzati területből áll.
Lagos szövetségi állam 1967. május 27-e óta 20 helyi önkormányzati területből áll.

forrás: National Bureau of Statistics


== Képzés ==

A városban számos egyetem, főiskola és szakiskola működik. A következő egyetemek működnek: University of Lagos, Cetep University, Lagos City University és Pan-African University. Ezenkívül léteznek bentlakásos iskolák is: Igbobi College, a King's College, a Methodist Boy's High School, a Nigerian Institute of Medical Research, a Queen's College és a Vivian Fowler Memorial College for Girls.
University of Lagos egy állami egyetem. 1962-ben alapították és 39 ezer diákja és 3 365 dolgozója van.
A National Library of Nigeria az ország legnagyobb könyvtára.


== Közlekedés ==

A város a legfontosabb közlekedési csomópont az országban.
A Lufthansa naponta közlekedtet egy járatot Frankfurt am Mainból Lagosba a Murtala Muhammed nemzetközi repülőtérre.
Apapa városrészből indulnak a vonatok Ibadanba, Kadunaba és Kanoba.
Lagos a végpontja három Transzafrikai útnak: Dakar-Lagos (Transz-Nyugat-Afrikai út), Algír-Lagos (Transz-Szaharai út) és Mombasa-Lagos.
A városi közlekedést a Lagos Metropolitan area Transport Authory irányítja.


== Sport ==
Az ország labdarúgó-válogatottjának a székhelye Lagosban található. A város legismertebb labdarúgócsapata a Julius Berger FC. A csapat 1991 és 2000 között országos bajnok volt. 2006-ig az első osztályban játszott. Az edzésük az Onikan Stadionban van, ami 5000 férőhelyes. További ismert csapat a Stationery stores, amely csapat 1992-ben volt országos bajnok.


== A város szülöttei ==
Herbert Macaulay (1864-1946), politikus
Tafawa Balewa (1912–1966), miniszterelnök 1957–1966
Akin Euba (*1935), zeneszerző
Anthony Olubunmi Okogie (*1936), Lagosi érsek és Kardinális
Claude Ake (1939–1996), szociológus
Tony Oladipo Allen (*1940), dobos, zeneszerző
Buchi Emecheta (*1944), írónő
Nojim Maiyegun (*1944), ökölvívó, Tokióban 1964-ben bronzérmes
Hakeem Olajuwon (*1963), kosárlabdázó
Keziah Jones (*1968), gitáros
Benedict Akwuegbu (*1974), labdarúgó
Ademola Okulaja (*1975), német kosárlabdázó
Florence Ekpo-Umoh (*1977), német könnyűatléta
Stephen Ayodele Makinwa (*1983), labdarúgó
Obafemi Martins (*1984), labdarúgó
Taye Taiwo (*1985), labdarúgó
Sunny Obayan (*1988), labdarúgó


== Testvértelepülések ==
 Amerikai Egyesült Államok, Atlanta, (1974)


== Jegyzetek ==


== Források ==

Lagos State Government Official Site (hivatalos honlap)
Lagos State House of Assembly Archiválva 2018. november 8-i dátummal a Wayback Machine-ben