Lagos je bývalým hlavním městem a největším městem Nigérie a také největší město Afriky. 
Město založili v 17. století Portugalci, také jeho jméno pochází z portugalštiny a znamená „jezera“, v přeneseném smyslu „Město na jezerech“. V roce 1976 bylo rozhodnuto o přesunutí hlavního města Nigérie do nově vybudované metropole v centrální části země, v tzv. Federal Capital Territory. Jedná se o výstavbu nové metropole na zelené louce, podobně jako například město Brasilia. Hlavním městem se v roce 1991 stala Abuja. Ačkoliv přišel Lagos o postavení hlavního města, stále je nejvýznamnějším obchodním střediskem země.


== Dějiny ==
V 17. století byla na místě dnešního Lagosu založena rybářská a zemědělská osada. Mezi Lagoskou lagunou a Beninskou zátokou je průliv, což vytváří jediné přírodní přerušení pobřežní bariéry lemující asi 2500 km západoafrického pobřeží. Lagos se proto již v 18. století přeměnil ve významný přístav a středisko obchodu s otroky. Konec obchodu s otroky růst města zastavil.
Nový impulz získal s ustavením britské kolonie v roce 1861. V roce 1866 mělo město 25 000 obyvatel a řadilo se tak spíše mezi malá města na území dnešní Nigérie – pro srovnání, Sokoto mělo v té době 120 000 obyvatel. V městě se usazovali váleční uprchlíci z vnitrozemí, propuštění otroci z Brazílie a později také obchodníci a zaměstnanci koloniální správy. V roce 1901 už měl Lagos 40 000 obyvatel, v roce 1911 74 000 a v roce 1965 již celých 665 000 usedlíků obývajících 70 km². Nejrychlejšího růstu dosáhlo město ihned po osamostatnění Nigérie 60. letech (14 % ročně). Sčítání lidu v roce 1991 došlo k číslu 5,3 milionu, Lagos State Water Corporation ale podle spotřeby vody odhadlo počet obyvatel v roce 1990 na 7,9 milionu. Vláda federálního státu Lagos State, kam město Lagos oficiálně patří, však uvádí k datu 1. 7. 2009 stav již 15,5 milionu obyvatel.


== Hospodářství ==
Lagos se stal hospodářským a politickým střediskem země. Od roku 1960 do roku 1991 byl hlavním městem Nigérie. 12. prosince 1991 bylo hlavní město přesunuto do Abuji. V roce 1967 se v Lagosu uskutečňovalo 70 % zahraničního obchodu Nigérie. V 70. letech, po občanské válce tento podíl vzrostl na 90 %. Velký přístav začal ztrácet na významu až s vývozem ropy a rozvojem jiných přístavů. Místním mezinárodním letištěm projde 98 % cestujících na mezinárodních linkách mířících do nebo ze země.
Lagos se stal průmyslovým střediskem země již od 50. let kvůli politice importní substituce. Výhodou města je dobré spojení se zbytkem země i se zahraničím (největší letiště a přístav v zemi). Má také vysokou koncentraci kvalifikované pracovní síly (asi 40 % kvalifikované pracovní síly je zaměstnáno v Lagosu), relativně dobrou infrastrukturu, dostatečně velký vnitřní trh napojený na významný trh nigerijský. Pořádají se zde rovněž důležité veletrhy (viz Lagos Trade Fair Complex).
Možné investory odrazuje bezpečnostní situace ve městě, výpadky dodávek elektřiny a vody, špatně uspořádané vyvážení odpadů atp. Ve městě má sídlo polovina nigerijských bank a většina dalších zde má pobočku svou velikostí a objemem obchodů odpovídající ústředí.
Lagoská burza cenných papírů byla založena v roce 1961 a dnes je šestou největší v Africe. V roce 1977 byl zde vytvořen Akční plán z Lagosu (Lagos Plan of Action for the Economic Development of Africa, 1980–2000) jako výstup setkání Organizace africké jednoty.


== Letecká neštěstí ==
Dne 23. října 2005 se krátce po startu z Lagosu zřítilo dopravní letadlo Boeing 737 se 116 lidmi na palubě. Pravděpodobně všichni lidé na palubě letadla, mířícího do hlavního nigerijského města Abuji, při katastrofě zahynuli.
Dne 3. června 2012 se zde zřítilo letadlo společnosti Dana Air.


== Výbuchy ropovodu ==
Dne 12. května 2006 vybuchl ropovod na Hadím ostrově u Lagosu. Zahynulo nejméně 150 lidí. Výbuch zřejmě zavinili zloději, kteří ropovod navrtali a kradli z něj palivo.

Dne 16. května 2008 došlo k výbuchu potrubí v Ijegunu, severním předměstí Lagosu.


== Slavní rodáci ==
Hakeem Olajuwon (* 1963), bývalý nigerijsko-americký basketbalista, pivot, hráč NBA, zlatý olympijský medailista z LOH 1996
Alex Iwobi (* 1996), nigerijský profesionální fotbalista


== Partnerská města ==
 Atlanta, Georgie, USA (1991)
 Gary, Indiana, USA (1991)


== Odkazy ==


=== Reference ===


=== Externí odkazy ===
 Obrázky, zvuky či videa k tématu Lagos na Wikimedia Commons 
Seznam děl v Souborném katalogu ČR, jejichž  tématem je Lagos