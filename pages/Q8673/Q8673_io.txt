Lagos (en Yoruba: Èkó) esas l'olima chef-urbo di Nigeria, de 1914 til 1991. Lagos havis 15 118 780 habitanti segun statistiki por 2014, esanta la 2ma maxim populoza urbo di Afrika dop Kairo.
Lagos nomizesis dal Portugalani pro la laguno cirkum l'insulo sur quon ol konstruktesis. Lagos signifikas 'lagi' en la Portugalana. L'urbo esas granda ekonomiala centro, e cirkume 10% de la TNP di Nigeria produktesas ibe. Ol anke koncentras importanta, universitati, fakultati e teknikala skoli, exemple l'Universitato di Lagos (UNILAG), l'universitato Lagos State (LASU), la Fakultato Yaba pri Teknologio (YABATECH) e l'Instituto pri Industriala Teknologio (IIT).
Nigeriana guvernerio projetis konstruktar nova chef-urbo, Abuja, dum la yari 1980a. Ye la 12ma di decembro 1991 la chef-urbo oficale transferesis de Lagos ad Abuja.


== Geografio ==
La reliefo di Lagos konsistas ek plana areo kontinentala e kelka insuli, kun parti del urbo kovrata da sablo transportita da fluvii e marshi. An insulo Lagos (8,7 k² di surfaco totala) jacas la maxim importanta aferala e komercala quartero del urbo, kontre ke an insulo Victoria existas chera imobli e luxoza kondominii. La mezavalora altitudo di Lagos esas 34 metri.
La klimato dil urbo esas tropikala de savano (Aw segun la klimatala klasifikuro da Köppen). La temperaturi varias poke dum la yaro: la mezavalora yarala temperaturo esas 26,8°C.
La pluvoza sezono iras de duimo di aprilo til oktobro. La mezavalora yarala pluvo-quanto esas 1506.6 mm, e la maxim pluvoza monato esas junio, kun mezavalore 315,5 mm.


== Turistala loki ==

Lagos modernigesis lua substrukturo por recevar viziteri dum recenta yari e havas kelka bona hoteli, klasifikita de 3 til 5 steli, exemple Eko Hotels and Suites, Federal Palace Hotel, e branchi de internaciona hotelo-kompanii, exemple Sheraton, Intercontinental Hotel, e Four Points by Sheraton. L'urbo havas kelka loki interesanta por turisti, exemple plaji, nome Tarkwa Bay, Elegushi, Oniru, ed Alpha Beach, omni alonge Atlantiko. Ma viziteri anke mustas konocar Insulo Lagos, kun lua edifici de kolonial epoko - exemple la Katedralo di Kristo e la Palaco dil Guvernisto, e komerceyi.
En la Merkato di Artal Objekti e Mestieri, che quartero Lekki, viziteri povas komprar artal objekti, texuri, skulturi ek ligno, edc., kom suveniri. An la sama quartero jacas parko nomizita Lekki Conservation Centre, qua prezervas naturala vejetantaro, ed ube viziteri povas observar uceli e promenar. Ank en Lekki jacas artala galerio Nike Art Gallery, en qua montresas skulturi, pikturi e tradicionala objekti.
La Nacionala Muzeo di Lagos gastigas vasta kolekturo di historial objekti, Afrikan arto e skulti, arkeologiala restaji e dokumenti.


== Referi ==