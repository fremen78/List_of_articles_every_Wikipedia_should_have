Vladimir Il′ič Uljanov (ru.  Владимир Ильич Ульянов; Vladìmir Iljìc Oljànöf), megio conosciûo còmme Lenin (Ленин; Liénin) (Simbirsk, 22 arvî 1870 - Gorki (Mosca), 21 zenâ 1924), o l'é stæto un rivoluçionaio e statista rùscio, fondatô de l'URSS. 


== Biografìa ==
Figgio de un ispettô scolastego, a sò zoeneçça a fu segnâ da-a vexenda do fræ maggiô Aleksej, arestao e apiccao into mazzo 1887 pe avei parteçipao a-a preparaçion de 'n atentao contra o Lusciandro III, episodio ch'o-o convinsette de l'erroneitæ da pratica rivoluçionaia di populisti che intendeivan solevâ i contadin compindo di atti terroristeghi esemplæ. Espulso o mæximo anno da l'universcitæ de Kazan′ (o se laoreò in giurisprudença a Peoburgo into 1891), o visse da-o 1889 a-o 1893 a Samara, da pœu a Peoburgo, mentre, atraverso di ampi studdi de politica e economia, o mœüava l'adexon a-o marxismo e o començava a deliniâ inta polemica contra i narodniki (populisti) e inte l'analixi da struttua economica ruscia a so conceçion do processo rivoluçionaio; o l'è de questo periodo o sazzo Čto takoe "druz′ja naroda" i kak oni vojujut protiv social-demokratov? ("Cose lè che son i amixi do popolo e comme l'è che lottan contra i socialdemocratichi?", 1894). 
Rèdduxe da 'n viægio in Sviççia dov'o conobbe o G. Plechanov, inte l'aotunno 1895 o fondò a Peoburgo o circolo Osvoboždenie truda ("Emançipaçion do lao"), pe l'unificaçion di gruppi rivoluçionai, ma into dex. o fu arestao e o scontò quattorze meixi de prexon e trei anni d'exilio in Scibeia; chì o sposò a N. Krupskaja e o se concentrò inti studdi de economia e stoia che curminon con Razvitie kapitalizma v Rossii ("O sviluppo do capitalismo in Ruscia", 1899), sazzo ch'o descrive a scingolaritæ da formaçion economico-sociâ ruscia (con particolâ resguardo a-a question agraia) faxendone derivâ una speciffica strategia rivoluçionaia. Into 1900, constreito a l'exilio, o se transfei a Monego de Bavea e infin a Zurigo, dov'o razonse o Plechanov e o Lenin Martov co-i quæ o fondò o periodico Iskra ("Zimma") a-o scopo de difonde o marxismo in Ruscia e riorganizzâ o Partio opiaio socialdemocratego ruscio. Ma fito emerzette tra i socialisti rusci di rilevanti contrasti a carattere organizzativo e strategico, che into segondo congresso (Bruxelles-Londra, 1903) evidençion doe tendençe: da 'n lao i bolscevichi (saiv'a dî, maggioitai, chè tæ resurton a-o congresso), che guidæ da-o Lenin sostegnivan a necescitæ de 'n partio fortemente centralizzao diretto da di rivoluçionai de profescion, da l'atro i menscevichi (minoitai), saiv'a dî o B. Aksel'rod, o V. Zasulič, o Martov, o Lenin D. Trockij, ecc. 
In realtæ, l'ogetto do contende o l'ea quæ rollo g'aviæ avúo a classe opiaia inta rivoluçion ruscia: mentre pe-i leninisti questa a l'aviæ desgugeito un rollo de protagonista (de chì a necescitæ de 'n partio ch'o no subisse de influençe e di impursci borgheixi e piccolo borgheixi), i menscevichi ritegnivan invece primaio contribuî a-a rivoluçion democratico-borgheize. Inte questi anni i maggioî scriti do Lenin graviton in gio a questi problemi: Čto delat′? ("Cose fâ?", 1902), Šag vperëd, dva šaga nazad ("Un passo avanti, doi inderê", 1904), Dve taktiki social-demokratii v demokratičeskoj revoljucii ("Doe tattiche da sociâdemocraçîa inta rivoluçion democratega", 1905). 
A raforçâ e poxiçioin do Lenin vègne a rivoluçion do 1905, inta quæ l'ea nasciuo i primmi conseggi (soviet); questa a misse in evidença o rollo decixivo do proletaiato inte 'n processo de renovamento, evidençiando âtrescì a necescitæ de 'na sada organizzaçion rivoluçionaia. A-o congresso de l'Internaçionâ do 1907 o Lenin e a R. Luxemburg presenton e feççan aprovâ una risoluçion in sce-a guæra ch'a sostegniva, qualoa o proletaiato o no foise ariescio a impedî o conflito, a so trasformaçion inte lotta rivoluçionaia contra o capitalismo. Sempre atento a-e questioin teoriche, inte questi anni o Lenin o s'impegnò inte l'aprofondimento de di temi concettuæ do marscismo e in Materializm i empiriokriticizm ("Materialismo e empiiocritiçismo", 1909), in polemica ascì con di compagni de partio, o teize a sottoliniâ l'aotosuffixença teorica do marscismo e a so inconciliabilitæ con ogni forma de idealismo (o l'aviæ repigiao i studdi filosoffichi inti anni 1914-16). 
A-o scciœuppo da guæra mondiâ, inta Sviççea, o denonçiò o fallimento de l'Internaçionâ e o l'arvì una duriscima polemica co-i partii socialisti œüropei che, tradindo o spiito de l'internaçionalismo, aveivan sostegnúo o sforço bellico di rispettivi governi; o contribuì donque a l'organizzaçion de conferençe de Zimmerwald (1915) e Kienthal (1916) inte quæ o sostègne a necescitæ de transformâ in rivoluçion a guæra imperialista e l'edificaçion de 'n nœuvo internaçionalismo socialista. Inte questi mæximi anni o scrisse Impeializm, kak visšaja stadija kapitalizma ("Imperialismo, fase supremma do capitalismo", 1916), anallixi da spartiçion do pianeta, curminâ into conflito mondiâ, conduta da-e gren possançe sotta l'impurso do capitâ finançiaio.
Scciuppao a rivoluçion de frevâ, o razonse a Ruscia inte l'arvî 1917 co-i ciu streiti conlaoei inte 'n treno speciâ aotorizzao da-o governo todesco a traversâ a Germania; o pose subbito a l'orde do giorno l'abattimento do governo Kerenskij, ch'o l'intendeiva continoâ a guæra, fando leva in sce-o sviluppo do doalismo de poei ch'o l'ea aprœuvo a manifestâse in moddo vistoso pe impurso di soviet; o propose de rinominâ l'organizzaçion Partio comunista (bolscevico) ruscio ("texi de arvî"). Rifugiaose in Finlandia pe sfuzzî a l'aresto, inte l'ag. 1917 o scrisse Gosudarstvo i revoljucija ("Stæto e rivoluçion") into quæ o repigiava e sviluppava e idee do Marx in sce-a dittatua do proletariato e in sce-a transformaçion rivoluçionaia do Stato inte l'aotogoverno di produttoî (ch'o l'intendeiva attoâ a traverso o movimento di soviet), mentre da-a clandestinitæ o preparò a segonda fase da rivoluçion ponendo i obiettivi da paxe inmediâ, da distribuçion da tæra a-i contadin e do passaggio do poei a-i soviet. 
Cappo do governo di commissai do poppolo, dòppo l'insurreçion do 7 novénbre 1917, o l'açettò e grave claosole imposte da-a Germania pe-a firma do trattao de paxe (Brest-Litovsk, março 1918) scontrandose ascì con un'opoxiçion interna a-o partio favoeive a-a continoaçion da guæra (Trockij e N. Bucharin), mentre o paise, za stremao da-o conflito, o sprefondava inte 'na sangoinenta goæra civî (into 1918 o mæximo Lenin o fu fejo gravemente inte un atentao eseguîo da 'na socialista rivoluçionaia). Contemporaniamente o Lenin o dette grande impurso a-a fondaçion e a-o sviluppo de l'Internaçionâ comunista (1919), che da 'n lao a separò definitivamente i comunisti da-i socialisti e, da 'n atro, a l'organizzò l'ondâ de scimpatie e d'entuxiasmo suscitâ da l'esperiença da rivoluçion sovietica, rendendo ciu forte, ma pe questo ascì ciu peigosa e temibile, e dunque ciu isoâ, a poxiçion internaçionâ do governo sovietico. Do resto, o Lenin e i so compagni ritegnivan che o futúo da rivoluçion o foise riposto inti so sviluppi internaçionæ, dæto che l'avei stocao l'"anello ciu debole" da cadeña impeialistega mondiâ (l'aretrâ Ruscia di zar) e a permanença de 'na scituaçion de açerciamento rendeivan estremamente difiçile se no imposcibile l'edificaçion socialista. 
En de sti anni varri scriti de politica internaçionâ quæ Proletarskaja revoljucija i renegat Kaotskij (A rivoluçion do proletariato e o rinnegao Kaotsky, 1918), ch'o l'arviva una polemica co-o socialismo riformista preluxiva a-a fondaçion de l'Internaçionâ, e Detskaja bolezn′ "levizny" v kommunizme (Estremismo maotia infantî do comunismo, 1920), into quæ o criticava o settarismo de çerti partii de l'Internaçionâ. In sce-o teren economico, passâ a fase do "comunismo de guæra", into março 1921 o tentò de inandiâ a ricostruçion do paise lançando a "nœuva politica economica" (NEP), parçiâ e provisoio repiggio de l'iniçiativa privâ inte l'agricortua e into commercio. 
Corpîo da paralixi into mazzo do 1922, o continuò a seguî da-o soggiorno de cûa a Gorki, inte vexinançe de Mosca, i sviluppi do stato sovietico, impegnando o so enorme prestiggio sorvetutto inta lotta a l'inçipiente burocratizzaçion do partio e do stato (o l'è do dex. 1922 o celebre "testamento" into quæ o cádezzáva a rimoçion do Stalin da-a carega de segretaio generâ do partio). Da 'na nœuva parallixi o no se saiæ ciu riepigiao. 
Rivoluçionaio da-e spiccæ qualitæ teoriche, fondatô de l'URSS e començatô do movimento comunista internaçionâ, l'importança do penscêo e de l'œuvia do Lenin a l'è stæta inmensa. A so conceçion do partio (ch'a l'inmetteiva di forti elementi de centralizzaçion e ch'a ghe varse ciu votte l'acusa de giacobinismo), do processo rivoluçionaio (ch'o contradixeiva i træti deterministeghi presenti into marxismo da segonda Internaçionâ), do stato socialista e da dittatua do proletariato, nonché l'anallixi de l'imperialismo, son divegnue parte integrante di rifeimenti do movimento comunista, influençando variamente di atri ambiti e corente de penscêo. 
O no l'è stæto però univoco o giudiçio in sce-o leninismo: se o stalinismo o ne feççe 'na sciorta de filosofia de stato ofrindone un'interpretaçion dogmatica (definia marxismo-leninismo), ch'a l'incorpoa co-o materialismo dialettico una discussa Weltanschauung filosofica, a critica trockista a l'ha giudicao o leninismo contraditoio co-a direçion staliniaña de l'URSS e do movimento comunista internaçionâ. Inoltre, mentre una critica a-a conceçion da preisa e da gestion do poei a l'apâ inti scriti carçiâi de l'Antonio Gramsci, a polemica liberâ e quella riformista han sottoliniao i træti aotoitai e antiparlamentæ da pratica leninista; questa critica a l'è stæta fæta proppia da varri movimenti comunisti de l'Ocidente. 
I sò scriti son arecugéiti in Sočinenija ("œuvie"), 5ª e., 55 voll., 1958-1965; a trad. it. (45 voll., 1954-1970) a l'è condûta in sce-a 4ª ed. rùscia.


== Nòtte ==


== Atri progètti ==

 Wikimedia Commons a contêgne di files in sce Vladimir Lenin