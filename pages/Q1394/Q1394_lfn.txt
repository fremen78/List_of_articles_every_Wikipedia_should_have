Vladimir Ilitx Lenin (nom orijinal: Владимир Ильич Ленин) (1870–1924) ia es un revoluor e teoriste political rusce. El ia es la creor de Uni de Republicas Sosialiste Soviet (URSS) e la xef prima de sua governa.
Lenin ia nase en Simbirsk. En 1891, el ia gradua como legiste e ia labora per la povres en la vileta Samara asta la rio Volga ante move a la site San Peterburg en 1893. Ala, Lenin ia junta se a la sirculo cresente marxiste en 1895. Pronto el ia es arestada. Pos spende 15 menses en prison, el ia es escluida a Sibir asta 1900. Lenin ia vade estra la pais, do el ia resta asta 1917 con eseta de un periodo corta en la revolui de 1905. En sua esclui, el ia scrive sua obra mestral de teoria organizal, Cual nos debe fa? (1902). Sua projeta per la revolui ia foca sur un partito alta organizada de revoluores profesal, ci ta gida la popla laborante a vinse supra la asolutisme tsariste.
La insiste de Lenin a un cor sentrida de revoluores profesal ia causa un rompe en la Partito Sosial Democrata Laboral Rusce. La grupo de Lenin ia emerji con la nom "bolxevic"; la oposa ia es conoseda como "menxevic". Disputas entre la du grupos ia domina la politica partital asta la comensa de la Gera Mundal Prima en 1914.
La Revolui Rusce de febrero 1917 cual ia reversa la governa tsariste ia stona Lenin. El ia ariva a San Peterburg a un mense pos la despone de la tsar par laborores e soldatos rebelante. Un revolui du en otobre ia atrae la bolxevices a potia, e Lenin ia gida un curso lenta a sosialisme. Sua conserna grande ia es la preserva de revolui e potia soviet contra enemis interna e stranjer. 
Lenin ia fa pas con la deutxes e, con Leon Trotsky, ia segue un curso cual ia atrae vinsente la pais tra la gera interna 
(1918–21). El ia presenta la Politica Economial Nova en 1921, cual ia reveni la pais a un economia miscada, partal nasionalida e partal fundida a mercato. El ia insiste sur la prinsipe de governa par un sola partito.
Un ataca serebral ia descapasi Lenin en 1922. Un otra ataca en 1923 ia priva el de parla e evidente ia fini sua carera political.