Vladimir Iljitš Lenin (sünnijärgne perekonnanimi Uljanov; vene keeles Владимир Ильич Ульянов (Ленин); 22. aprill (vkj 10. aprill) 1870 Simbirsk, Venemaa keisririik – 21. jaanuar 1924 Gorki asula (tänapäeval Gorki Leninskije), Moskva oblast, NSV Liit) oli Venemaa bolševike juht, kommunistlik revolutsionäär, Nõukogude Venemaa ja Nõukogude Liidu esimene valitsusjuht.


== Elulugu ==


=== Lapsepõlv, haridus ja kasvatus ===
 Pikemalt artiklis Uljanovite perekond

Vladimir Uljanov sündis Simbirskis (praegu Uljanovsk)  Simbirski kubermangu rahvakoolide inspektori Ilja Nikolajevitš Uljanovi perekonnas. Tänu tööalasele edukusele sai ta pärusaadlikuks, seega oli Vene aadliseisus ka tema pojal Vladimiril. 1886. aastal suri Vladimiri isa ootamatult. 

 
Aastatel 1879–1887 õppis Vladimir Uljanov Simbirski gümnaasiumis. Aastal 1887 lõpetas ta kuldmedaliga gümnaasiumi ja astus Kaasani ülikooli õigusteaduskonna. Varsti heideti ta sealt välja osavõtu eest üliõpilaste revolutsioonilises liikumises ning saadeti oma sugulaste juurde Kaasani kubermangu Kokuškino külla. 
Uljanovite perekond oli päritolult heterogeenne, kuid koosnes põhiliselt segaseisuslastest (intelligentsist). 
Vladimiri emapoolne vanaisa oli juudi rahvusest, õigeusu vastuvõtnud Israel Blank, vanaema aga rootsi-saksa suguvõsast Anna Grosshopf. Vladimiri isapoolne vanaisa Nikolai Vassiljevitš Uljanov oli pärisorine talupoeg Nižni Novgorodi kubermangust. Ta asus elama Astrahani, kus ta hakkas tööle rätsepana. Küpses eas abiellus ta Anna Aleksejevna Smirnovaga, kelle isa oli Marietta Šaginjani andmetel kalmõkk ning ema võib-olla venelane. 
Kui sündis Vladimiri isa Ilja Nikolajevitš Uljanov, oli Nikolai Vassiljevitš Uljanov juba 60-aastane. Pärast Nikolai Vassiljevitši surma oli Ilja hooldajaks vanem vend Vassili, kes aitaski Iljal saada Kaasani ülikooli füüsika-matemaatikateaduskonda astumiseks vajaliku hariduse. Pärast ülikooli lõpetamist aastal 1854 töötas Ilja Uljanov matemaatika- ja füüsikaõpetajana Penza ja Nižni Novgorodi gümnaasiumides ja muudes koolides. Alates 1869. aastast oli ta Simbirski kubermangu rahvakoolide inspektor ja direktor.
Vladimir Iljitš õppis koolipõlves hästi selgeks saksa ja prantsuse keele; ka tema hinded (vana)kreeka ja ladina keeles olid eeskujulikud. Hiljem õppis ta iseseisvalt inglise keelt ja olevat osanud lugeda ka poola ja rootsi keelt.


== Poliitilise tegevuse algus ==
1887. aastal mõisteti Vladimiri vanem vend Aleksandr surma süüdistatuna vandenõus Venemaa keisri Aleksander III mõrvamiseks. 1887. aasta detsembris heideti Vladimir üliõpilasrahutustes osalemise tõttu Kaasani ülikoolist välja ning kanti politsei poolt isikute nimekirja, kellel on keelatud asuda tööle riigiametnikuna. Aastal 1891 lõpetas V. Uljanov väga heade hinnetega ja 1. järgu diplomiga juuraõpingud eksternina Peterburi ülikooli juures.

Pärast õpinguid töötas ta mõnda aega Samaras vandeadvokaat Andrei Hardini abina ning oli kriminaalasjades kaitsja kohalikus ringkonnakohtus. 1893. aastal kolis V. Uljanov Peterburi.
1895. aasta suvel käis Uljanov esimest korda välismaal, Šveitsis, kus kohtus Vene marksismi "isa" Georgi Plehhanoviga. Samal aastal viibis ta mõnda aega ka Vilniuses, kus tutvus kahe Leninist pärit juudi kaupmehega, kes olid nõus tema revolutsioonilist tegevust finantseerima. Ühe hüpoteesi kohaselt andis see alev, kust kaupmehed pärit olid, talle ka tema revolutsioonilise varjunime. Enne seda sündmust Vladimir Uljanov nimelt varjunime ei kasutanud.
7. detsembril 1895 Lenin arreteeriti ning saadeti pärast aastast vangistust asumisele Šušenskoje külla Siberis. Seal abiellus ta juulis 1898 Nadežda Krupskajaga, kirjutas vangistuses kogutud materjali põhjal raamatu "Kapitalismi areng Venemaal" (ilmus aprillis 1899) ning tegeles tõlkimisega.


== Tegevus emigratsioonis ==
1900. aastal asus Uljanov elama välismaale. Peamised elukohad olid Šveitsis, Austria-Ungaris, Inglismaal, Prantsusmaal ja Saksamaal. Emigratsioonis andis ta 1902 välja raamatu "Mis teha?" Selle autoriks oli märgitud N. Lenin (see oli esmakordne pseudonüümi Lenin avalik kasutamine; Vladimir Uljanov kasutas tollal võõrast, Nikolai Leninile kuuluvat passi).
1903. aastast alates oli Lenin üks bolševike juhte. Peamiselt tema initsiatiivil olid bolševikud samal aastal lahku löönud Vene Sotsiaaldemokraatlikust Töölisparteist, ehkki Lenin väitis tihti, et ta olevat kogu VSDTP liider. Tegelikult jagunes partei bolševikeks ja menševikeks, kusjuures viimaste toetus ning liikmeskond oli tunduvalt suurem. Lenin läks tihti tülli ka oma kaasbolševikega, kuid välja kujunes ka talle ustav, tema radikaalseid ideid pooldav toetajaskond: näiteks Grigori Zinovjev, Jossif Stalin ja Sergo Ordžonikidze.

 Pikemalt artiklis Longjumeau parteikool
Lääne-Euroopas emigratsioonis viibides tegeles Lenin ka bolševike täiendõppega ning organiseeris 1911. aasta kevadel Prantsusmaal Pariisi lähedal Longjumeau linnas Venemaalt Pariisi suunatud 13 väljavalitud lootustandvale bolševikule ja 5 vabakuulajale täiendkoolituse. Lenin viis ise läbi 56 loengut teemadel: poliitökonoomia, põllumajandusküsimused, sotsialismi teooria ja praktika Venemaal, ajaloo tõlgendamine materialistlikust arusaamast. Ta korraldas ka loengud olukorrast tolleaegses parteis ning K. Marxi ja Fr. Engelsi Kommunistliku partei manifesti teemal.
Esimese maailmasõja ajal oli Lenin sõja toetamise lepitamatu vastane, mille tõttu ta jäi suhtelisse isolatsiooni, sest enamik sotsialistlikke rühmitusi osutusid pigem patriootilisteks kui internatsionalistlikeks.


== Lenin (bolševikud) ja Saksamaa ==
1915. aasta märtsis koostas VSDTP ja Poola Kuningriigi ning Leedu SDT Partei liige Alexander Parvus / (Israel Gelfand) plaani, mille eesmärgiks oli rahastada Venemaalt pärit ning emigratsioonis elavaid keisrivõimu vastaseid radikaalseid parteisid (Sotsialistide-Revolutsionääride Partei ja VSDT(b)P) revolutsioonilises tegevuses – Venemaa keisririigi sõjalise jõu ning kaitsevõime nõrgendamiseks. Plaanile sai ta rahalise toetuse Saksa keisririigi Kindralstaabi ja Välisministeeriumi poolt, esialgse avansina 2 000 000 Saksa marka.... Plaani elluviimisel kasutas seda finantseeriv Saksamaa keisririigi valitsus saadikut Šveitsis Gisbert von Rombergi, Taanis krahv Ulrich von Brockdorff-Rantzaud ja vahendajana eesti päritolu Aleksander Kesküla ning teisi abilisi, kes asusid I maailmasõjas neutraalsetes riikides – Rootsis ja Šveitsis. Hilisemate hinnangute alusel peeti Leninit ainult saksa spiooniks, kes tegutses keisririigi kukutamiseks, samas võib aga ka tõlgendada Lenini ning teiste keisririigi vastaste revolutsionääride tegevust kui nendepoolsete kõikide olemasolevate võimaluste ärakasutamist oma eesmärgi saavutamiseks – võimuhaaramiseks Venemaal.


=== Lenini ja kaaslaste reis plommitud vagunis ===
Kuna 1917. aastal viibisid Saksamaa keisririik ja Venemaa veel sõjaseisukorras, siis suunati Euroopas (neutraalses Šveitsis) emigratsioonis olevad Venemaa sotsiaaldemokraadid läbi Saksamaa kinnises, nn plommitud vagunis, mis ei võimaldanud neil sattuda Saksamaa territooriumile, kus oleks Saksamaa võimud pidanud nad sel juhul vastavalt seadustele interneerima. 
Nn plommitud vagunis viibisid: Vladimir Iljitš Uljanov, Nadežda Krupskaja, Georgi Ivanovitš Safarin (Volodin), Moissei Motkovitš Haritonov, Grigori Aleksandrovitš Usievitš, Saara Naumovna Ravitš (Равич Сарра Наумовна), Abram Avtšilovitš Skovno (Сковно Абрам Авчилович), Stepan Ovsejevitš Radomõslski (Радомысльский Степан Овсеевич), Nadežda Mihhailovna Sljussareva (Слюсарева Надежда Михайловна), Maija Zelikhovna Abramovitš (Абрамович Майя Зеликовна), Ilja Davidovitš Miringhof (Мирингоф Илья Давыдович), David Morduhovitš Rosenblum (Розенблюм Давид Мордухович), Fanja Grebelskaja (Гребельская Фаня), Ovsei-Geršen Aronovitš Radomõslski (Zinovjev) Радомысльский (Зиновьев) Овсей-Гершен Аронович), Grigori Jakovlevitš Brilliant/ Sokolnikov (Бриллиант (Сокольников) Григорий Яковлевич), David Sokratovitš Suliašvili (Сулиашвили Давид Сократович), Inessa Moissejevna Armand, Valentina Sergejevna Mortotškina (Морточкина Валентина Сергеевна), Anna Jevgenjeva Konstantinovitš (Константинович Анна Евгеньевна), Jelena Feliksovna Kon (Кон Елена Феликсовна), Mihhail Grigorjevitš Tshakaja (Цхакая Михаил Григорьевич), Zlata Evovna Radomõslskaja (Радомысльская Злата Эвовна), Björk Rivkin (Ривкин Бэрк Осерович), Mihhail Vulfovitš Hoberman (Гоберман Михаил Вульфович), Johann Arnold Linde (Линде Иоганн Арнольд Иоганнович), Marija Jefimovna Miringhof (Мирингоф Мария Ефимовна), Semjon Gerševitš Peinenson (Пейнесон Семен Гершевич), Bunja Hemovna Pogonskaja (Погонская Буня Хемовна), Meer Kivovitš Aizenburd (Айзенбурд Меер Кивович).


== 1917. aasta Veebruarirevolutsioon ==
1917 elas Lenin endiselt Šveitsis. Siis sai ta aga kuulda Veebruarirevolutsioonist ning otsekohe hakkas ta otsima võimalusi Venemaale naasmiseks. Teda toetas üllatuslikult keiserlik Saksamaa, mis sai temaga kontakti eestlase Aleksander Kesküla kaudu. Sakslased lubasid Leninil vabalt läbi Saksamaa sõita ning lisaks veel ka rahaliselt toetada, sest nad lootsid, et Lenini õõnestustegevus Vene valitsuse vastu teeb idarindel sõja võitmise tunduvalt lihtsamaks.
Venemaale jõudnud, asus Lenin elama Petrogradi, et olla poliitsündmuste epitsentris. Ta asus teravalt kritiseerima Ajutist Valitsust ning nimetas seda toetavaid sotsiaaldemokraatlikke suundi (esseere ja menševikke) reeturlikeks. Juulis 1917 püüdis ta ilmselt esimest korda võimu haarata, kuid Aleksandr Kerenski juhitud sotsiaaldemokraatlik valitsus suutis enamiku juhtivatest bolševikest arreteerida. Lenin ja Zinovjev põgenesid Soome. Nad varjasid ennast mitmel pool, samas kui Petrogradis tekitas paanikat Lavrenti Kornilovi "mäss". Bolševike liidrid amnesteeriti ning nad aitasid organiseerida pealinna kaitset. Lenin ei tihanud aga endiselt Petrogradi naasta. Tema suhtes kehtis endiselt vahistamisorder. Ta tuli pealinna alles septembris, redutades valedokumentidega konspiratiivkorteris.


== 1917. aasta Oktoobrirevolutsioon ==
Lenin saabus Smolnõisse, kus asus tol ajal bolševike kontrolli all olev Petrogradi Tööliste ja Soldatite Saadikute Nõukogu, 7. novembri hilisõhtul. Algul ei tahetud teda sisse lasta, kuna tal polnud vastavaid dokumente. Lõpuks õnnestus Leninil siiski Smolnõisse siseneda ja Trotskiga kokku saada. Selleks ajaks oli Trotski poolt organiseeritud punakaartlased hõivanud juba Venemaa Kesktelegraafiagentuuri, pangad, raudteejaamad jm strateegiliselt tähtsad punktid. Venemaa Ajutise Valitsuse residentsi Talvepalee hõivamine oli just käimas. 
Järgmisel päeval toimunud II Ülevenemaalise Nõukogude saadikute kongress otsustas pärast pikemaid vaidlusi ja mitmete saadikurühmade lahkumist moodustada uue valitsuse, mille nimeks sai Vene SFNV Rahvakomissaride Nõukogu ja mille esimeheks valiti Lenin.


== Atentaat, haigused ja surm ==

1918. aasta 30. augustil tulistas Sotsialistide-Revolutsionääride Partei liige Fanny Kaplan Lenini pihta kolm lasku, haavates teda kahega. Ühe, suhteliselt ohutu haava sai ta kätte, teine lask tabas Leninit kaela ja õla üleminekut. Selle tulemusena sattus veri kopsu ja tema olukord ei olnud kiita. Vaatamata sellele keeldus ta minemast haiglasse, kartes, et seal on uued mõrvarid teda ootamas. Leninit raviti kodus ja see ei saanud anda häid tulemusi.
1922. mais tabas Leninit halvatushoog. Tema parem külg oli osaliselt halvatud ning ta ei osalenud enam valitsuse (rahvakomissaride nõukogu) tegevuses. Sama aasta detsembris tabas teda teine halvatushoog, mille tagajärjel ta enam ei osalenud aktiivses poliitikas. 
Märtsis 1923 oli Leninil kolmas halvatushoog, mille tagajärjel ta kaotas kõnevõime. Sellest ta enam ei toibunud. Lenin suri 21. jaanuaril 1924. 
On oletatud, et Lenini tervislikku olukorda raskendas lisaks atentaadil saadud haavadele ja neist tulenenud tüsistustele ka kaugele arenenud süüfilis (Leninil raviti süüfilist 1895. aastal), mille oli diagnoosinud akadeemik Vladimir Behterev. 1923. aastal raviti teda salvarsaaniga, ravikuur katkestati raskete kõrvaltoimete tõttu.


== Lenin ja punane terror ==
Terror ja sunnimeetodid olid Lenini nägemuses riigist kogu aeg olulisel kohal. 11. septembri 1918 Lenini kirjast Pensa enamlaste juhtidele: 
„Seltsimehed! Kulakute vastuhakk tuleb halastamatult maha suruda... Tuleb õpetust anda. 1) Pooge üles (ja kindlasti paigas, kus seda kõik näeksid) vähemalt sada vereimejat. 2) Avaldage nende nimed. 3) Konfiskeerige kogu nende vili... Tehke seda nõnda, et inimesed sadu versti ümberringi näeksid seda, väriseksid, teaksid, karjuksid: vereimejad kulakud tapetakse ja seda tehakse ka edaspidi... NB! Leidke võimalikult karmid mehed.” 
Artiklis "Kuidas organiseerida võistlust" kirjutas Lenin detsembris 1917: 
"Esimeseks sammuks töötava rahva vabastamisel sellest sunnitööst on mõisamaade konfiskeerimine, tööliskontrolli kehtestamine, pankade natsionaliseerimine. Järgmisteks sammudeks on vabrikute ja tehaste natsionaliseerimine, kogu elanikkonna sundorganiseerimine tarbijate ühistuisse, mis samaaegselt on ka saaduste turustamise ühistuiks, vilja ja teiste vajalike tarbeesemetega kauplemise riiklik monopol."
"... see inimkonna ajaloo suurim sunniviisilise töö asendamine tööga enda jaoks ei saa toimuda ... ilma vägivallata paadunud parasiitide ja nende sabarakkude vastu."
"Organisatsiooniline ülesanne põimub üheks lahutamatuks tervikuks eilsete orjapidajate (kapitalistide) ja nende toapoiste jõugu – härrade kodanlike intelligentide – halastamatu sõjalise mahasurumise ülesandega."
"Mitmekesisus üksikasjades, kohalikes iseärasustes, asjale lähenemise meetodites, kontrolli teostamise viisides ja parasiitide (rikaste ja sulide, intelligentsi hulgas leiduvate loodrite ja hüsteerikute jne. jne.) hävitamise ja kahjutuks tegemise viisides ei riku, vaid kindlustab ühtsust põhilises, peamises, olulises."
"Ühes kohas pannakse vangi kümmekond rikast, ... Teises kohas pannakse nad peldikuid puhastama. ... Neljandas kohas lastakse kohapeal maha iga kümnes ... Viiendas kohas mõeldakse välja mitmesuguste vahendite kombinatsioone ... Mida mitmekesisem, seda parem, seda rikkamad on üldised kogemused, seda kindlam ja kiirem on sotsialismi edu"

"Nõukogude võimu järjekordsed ülesanded", märts-aprill 1918: "... tuleb arvestada kapitalismilt sotsialismile ülemineku aja iseärasusi, mis ühelt poolt nõuavad, et pandaks alus võistluse sotsialistlikule organiseerimisele, teiselt poolt aga nõuavad sunduse rakendamist"

Kõnes J. M. Sverdlovi mälestuseks ülevenemaalise kesktäitevkomitee erakorralisel istungil 18. märtsil 1919: "Pole kahtlust, et ilma selle jooneta – ilma revolutsioonilise vägivallata – ei oleks proletariaat suutnud võita"

Ringkirjas parteiorganisatsioonidele "Võitlusse küttekriisi vastu" novembris 1919: "Kogu elanikkonna töökohustus või teatavate aastakäikude mobiliseerimine kivisöe ja põlevkivi tootmise ning juurdeveo töödele, metsa raiumisele ja raudteejaamadesse vedamisele tuleb ellu viia suurima kiiruse ja rangusega. Määrata kindlaks töönormid ja iga hinna eest taotleda nende täitmist. Halastamatu karmusega karistada neid, kes korduvatest pealekäimistest, nõudmistest ja käskudest hoolimata tööst kõrvale hoiavad."

"Noorsooühingute ülesanded", kõne Venemaa kommunistliku noorsooühingu III ülevenemaalisel kongressil 2. oktoobril 1920: "Me ütleme, et meie kõlblus on täielikult allutatud proletariaadi klassivõitluse huvidele. Meie kõlblus tuleneb proletariaadi klassivõitluse huvidest. ... Meie jaoks on kõlblus allutatud proletariaadi klassivõitluse huvidele."
"Klassivõitlus kestab edasi: ta on ainult muutnud oma vorme. ... Klassivõitlus kestab edasi, ja meie ülesanne on – allutada kõik huvid sellele võitlusele. Ka oma kommunistliku kõlbluse me allutame sellele ülesandele."

Aruanne rahvakomissaride nõukogu tegevuse kohta VIII ülevenemaalisel nõukogude kongressil 22. detsembril 1920: "Proletariaadi diktatuuril oli edu, sest ta oskas ühendada sundimist ja veenmist. Proletariaadi diktatuur ei karda sundimist ja teravat, otsustavat, halastamatut riikliku sundimise väljendust, sest eesrindlikul klassil ... on õigus teostada seda sundimist, sest ta teeb seda kõigi töötajate ja ekspluateeritavate huvide nimel ja omab selliseid sundimis- ja veenmisvahendeid, milliseid pole olnud kasutada ühelgi endistest klassidest"
"Üks sõdade ajajärk on meil seljataha jäänud, me peame valmistuma teiseks; millal see aga kätte jõuab, seda me ei tea, ... Seetõttu me ei tohigi loobuda sunniabinõudest"
"Tõenäoliselt ei leidu nüüd enam ühtki seltsimeest, kes kahtleks selles, et vaja on spetsiaalseid ja eriti energilisi abinõusid mitte ainult ergutamise, vaid ka sundimise mõttes, selleks et põllumajanduslikku tootmist elustada."
"Väiketalupoeglikul maal on meie peamine ja põhiline ülesanne – osata üle minna riiklikule sundimisele, selleks et talumajandust elustada, alustades kõige tarvilikumatest, pakilisematest, talupojale täiesti arusaadavatest, talle täiesti mõistetavatest abinõudest."

"Veelkord ametiühingutest, käesolevast momendist ning Trotski ja Buhharini vigadest", jaanuar 1922: "... vormiline demokratism peab olema allutatud revolutsioonilisele otstarbekohasusele. ... Riik – see on sundimise ala. Oleks hullumeelsus loobuda sundimisest eriti proletariaadi diktatuuri ajastul. "Administreerimine" ja administraatorlik asja juurde asumine on siin tingimata vajalikud. Partei on proletariaadi vahetult valitsev eelvägi, partei on juht. ... Niikaua kui meie, partei Keskkomitee ja kogu partei, administreerime, s.t valitseme riiki, ei loobu me kunagi ega saagi loobuda "läbisarjamisest", s.t. asendamisest, ümberpaigutamisest, ametissemääramisest, vallandamisest jne."

"Ametiühingute osast ja ülesannetest uue majanduspoliitika tingimustes", jaanuar 1922: "[ametiühingute] peamiseks tegevusmeetodiks on veenmine, kasvatamine; teiselt poolt ei saa nad riigivõimust osavõtjaina keelduda ka sundimisest osa võtmast. ... ei saa nad riigivõimust osavõtjaina ja kogu rahvamajanduse kui terviku ehitajaina keelduda survest."

Kurikuulus GULAG loodi ametlikult küll alles 1930. aastal, aga GULAG-ile aluse pannud sunnitöölaagrid rajati juba Lenini ajal. Sunnitöölaagrid olid kommunistliku partei juhtimisel ellu viidud leninliku riikliku terrori oluline komponent. "Ühtki tähtsat poliitilist ega organisatsioonilist küsimust ei otsusta ükski riigiasutus meie vabariigis ilma partei Keskkomitee juhtivate näpunäideteta." (Aprill-mai 1920, ""Pahempoolsuse" lastehaigus kommunismis").
Vene SFNV Justiitsrahvakomissariaadi 23. juuli 1918 instruktsiooni kohaselt kaasnes vabaduskaotusega alati sunnitöö.
Pärast atentaati V. Leninile Moskvas ja Moissei Uritski tapmist Petrogradis kuulutati riikliku poliitikana välja nõukogude võimu vastaste vastu suunatud punane terror. 5. septembril 1918 avalikustas Vene SFNV RKN määruse nr 710 «Punasest terrorist», mille kohaselt pidi tšekaa nõukogude võimu kindlustamiseks klassivaenlased isoleerima koonduslaagritesse või maha laskma ning mahalastute nimed avalikustama.
Ka vaenlase kultus oli leninliku maailmakäsitluse üks põhijooni: "... meie partei, olles piiratud igast küljest vaenlaste poolt, ..." (Kõne Moskva tööliste ja punaarmeelaste saadikute nõukogu istungil 6. märtsil 1920.)


== Pärand ja surmajärgne kultus ==

Lenini järel sai Nõukogude Liidu faktiliseks liidriks Jossif Stalin, kes jätkas Lenini alustatud agressiivset maailmarevolutsiooni poliitikat. Stalini tegevus 1920.–1930. aastatel muutis Lenini Nõukogude Liidu elanike jaoks kummardatavaks iidoliks. Lenini keha palsameeriti ja pandi vaatamiseks välja mausoleumi Moskva Punasel väljakul. Tõsiusklike kommunistide jaoks on Lenin jäänud iidoliks tänini.
Aastal 1924 nimetati Lenini kodulinn Simbirsk ümber Uljanovskiks ning Petrograd Leningradiks.


== Isiklikku ==
Vladimir Lenin oli alates 1898. aasta juulist abielus Nadežda Krupskajaga (1869–1939), lapsi neil ei olnud.
Vladimir Lenini kandidatuur esitati 1917. ja 1918. aastal Nobeli rahuauhinna saamiseks Norra Töölispartei poolt.


== Vaata ka ==
Lenini preemia
Lenini mälestusmärkide loend
V. I. Lenin 1870–1970


== Viited ==


== Välislingid ==

Uuring: venelased on Lenini ümbermatmiseks valmis
Аким Арутюнов. ДОСЬЕ ЛЕНИНА БЕЗ РЕТУШИ МОСКВА “ВЕЧЕ” 1999
Lenini muumia pesemine (kaadrid filmist)
Fanny de Sivers, "Härra Lenini võimumasin" – Postimees 15. oktoober 1998, lk 9
Vladimir Lenin Eesti biograafilises andmebaasis ISIK
Liivi Uuet, Heiki Suurkask. Arhiivide sügavusest: Kas tõesti varjas Lenin end 1917. aasta suvel Tallinnas Õle tänaval? EPL, 20. aprill 2016
The Truth About Vladimir Lenin a Century After His Death. By David Josef Volodzko


== Elulood ==
Robert Service, Lenin: biograafia. ISBN 9985-73-460-2 Tallinn, 2002.