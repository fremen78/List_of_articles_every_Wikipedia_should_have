Magdalena Carmen Frieda Kahlo Calderón (6 de xunetu de 1907, Villa Coyoacán – 13 de xunetu de 1954, Villa Coyoacán), más conocida como Frida Kahlo, foi una pintora mexicana. 
La so actividá artística se va formar nel contestu cultural de la postrevolución mexicana y, dende una época mui primera -hacia los años venti-, Frida va entamar a valorar la cultura llariega, apreciando los valores estéticos del arte popular de Méxicu, dándo-y a la so pintura un sentíu dramáticu y violentu que se pueden alcontrar tamién en dalgunos esvotos populares, de los que tenía una gran coleición. Va formar parte ente los años 1925 y 1929 d'una tendencia estética de xeitu vanguardista europea surdida en Méxicu, anomada estridentismu, que tenía como actitú la construcción d'una nueva sociedá a partires del desaniciu del vieyu orde. 
La so pintura desendolcóse per aciu de la influyencia d'estremaos estilos como'l realismu, el surrealismu y el simbolismu. Supo captar tolo que tenía al rodiu –pintures, fotografíes, grabaos, esvotos, esposiciones, llibros y viaxes–, va estudialo, y eso va aidala a definir un estilu pictóricu propiu. Sicasí, como comenta Teresa del Conde al falar de les pintures de Frida: «nengún de los sos cuadros pudo xenerase, no que cinca al espíritu, a partires d'otru país que nun fuera Méxicu.» 
A lo llargo de tola so vida tuvo una salú feble, careciendo poliomielitis a los seis años y un grave accidente de tráficu a los diechiocho que va facer qu'hubiera de sometese a bayura d'operaciones quirúrxiques. En 1929 casa col artista Diego Rivera y, como él, va dar sofitu al partíu comunista.


== Referencies ==


== Enllaces esternos ==
 Wikimedia Commons acueye conteníu multimedia sobre Frida Kahlo.