Magdalena Carmen Frida Kahlo y Calderón (☆ 6 di juli 1907 na Coyoacán – † 13 di juli 1954 na Ciudad di Mexico) tabata un artista surrealistico Mexicano.


== Biografia ==
Frida Kahlo a nace na Coyoacán, awendia un bario di Ciudad di Mexico. Su mama, Matilde Calderón, tabata Mexicano y su tata, Guillermo (Wilhelm) Kahlo, tabata un fotografo Aleman. Cu seis aña el a haya polio na su pia drechi y desde 18 aña tabata sufri di dolor despues di tabata involvi den un accidente di bus. For di un edad hoben e tabata gusta arte.

Kahlo tabata pinta principalmente potret propio, inspira pa e cultura popular Mexicano. Su obranan tabata den estilo folklorico tradicional tipo naief. Den su arte e tabata abarca preguntanan tocante identidad, postcolonialismo, sexo, clase social i etnicidad. Su pinturanan frequentemente tabata contene elementonan di su biografia, un mescla di realismo cu fantasia, y riba cual a basa su clasificacion como exponente di surrealismo of realismo magico. E tabata pertenece na "Mexicanidad", un movemento postrevolucionario cu tabatin como meta pa defini e identidad Mexicano. E tabata miembro di e Partido Comunista Mexicano.    
Durante su bida Frida Kahlo tabata specialmente conoci como esposa di e artista Diego Rivera (1886-1957). Despues di su fayecimiento, sinembargo, Kahlo ta wordo remarca, ora na final di 1970 cientificonan a cuminsa duda di e exclusion for di historia di arte di hende muher y artistanan di cultura aheno. 
Awendia galeria di arte Tate Modern, por ehempel, ta describi su persona como "un di e artistanan mas importante di siglo 20". Su arte ta wordo mira como simbolico pa e tradicionnan nacional Mexicano i indigeno y pa feminismo como su imagennan no a comprometi e experiencianan di hende muher. 

E cas di su mayornan na Coyoacán, conoci como "La Casa Azul", ta awendia sede di e Museo di Frida Kahlo.