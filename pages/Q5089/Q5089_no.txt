Ganges er Indias største elv og er også kjent som Gangesfloden i Skandinavia, mens den andre steder i verden blir den også betegnet som Ganga. Padma og Meghna er andre navn på elven.
Gangeselven begynner i det mektige Himalaya og er 2 510 km lang, med en høydeforskjell på 3 140 m. Kilden til elven er Gangotribreen, og i dette området er Ganges også kjent som Bhāgirathi. Elvene Jahnavi og Alakananda flyter dessuten sammen med Bhāgirathi i Himalaya. Den enorme elva har et elvedelta som starter omkring 400 km fra Bengalbukten (Bangladesh), hvor den til slutt ender opp.
Ganga er den aller helligste elv for hinduer og blir derfor ofte omtalt som Moder Ganges og «Den hellige elv». Den blir dyrket som gudinnen Ganga i hinduismen. Elven har historisk sett vært viktig for mange tidligere provinshovedsteder og keiserbyer. En rekke av stedene langs elven er også sentrale pilegrimsteder.
Den er også livsviktig for mange som bor langs elvens løp og som er avhengig av den for sitt daglige behov. Selv om vannet er forurenset er det mange som drar dit for å vaske seg i det hellige vannet for å bli renset for synd. Vann fra elven blir også gitt bort i bryllup, og til mennesker som er syke. Noen strør også en avdød hindus aske fra kremasjonen i elva Ganges eller en annen elv. Håret til et hindu-barn blir også ofte strødd i elven.
Elva er 2 510 km lang. En rekke målinger oppgir lengden 2 700 km. Nedbørfeltet er 1 125 000 km².
Navnet «Ganges», med endelse «-es», kom til vestlige språk via latin fra antikkens greske kilder, særlig fortellinger om Aleksander den stores kriger i India.


== Referanser ==


== Litteratur ==
Alter, Stephen (2001): Sacred waters: a pilgrimage up the Ganges River to the source of Hindu culture, Harcourt, ISBN 978-0-15-100585-7
Darian, Steven G. (2001): The Ganges in myth and history, Motilal Banarsidass Publ., ISBN 978-81-208-1757-9


== Eksterne lenker ==
(en) Ganges River – kategori av bilder, video eller lyd på Commons 
Land and the people of the Ganges
On Thinner Ice (如履薄冰): signs of trouble from the Water Tower of Asia, where headwaters feed into all the great rivers of Asia, GRIP, Asia Society and MediaStorm
«Melting Glaciers Threaten Ganges», Washington Post