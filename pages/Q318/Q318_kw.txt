Galaksi yw an term usys yn steronieth rag kuntel a ster, remenans ster ha stoff yntersterek synsys war-barth gans gravedh.
An Hyns Sen Jamys yw an galaksi mayth yw an Norvys ha Kevreyth Howlek rann anodho. Gans Galaksi Andromeda ha galaksis erel, onan yw an Hyns Sen Jamys a'n Bagas Leel. An Bagas Leel yn y dro yw rann a guntel a vagasow henwys an Ughvonni Virgo (kuntel a dres 1,000 a alaksis). Yma lies ughvonni, milvilyow anedha hag a furv fosow ha shapow erel. 


== Klassans ==
An steronydh Edwin Hubble a restras galaksis herwydh aga furv. Yma tri chif klass: 

E: Galaksi hirgylghek, varyansow a E0 ogas dhe furv pel bys dhe E7 ystynnys; dell yw usys boghosek yns i a rann gass.
S: Galaksi troyllyek, varyansow a Sa bys dhe Sc (S rag spiral), kansran moy yw gassys.
S0: Galaksi lensek, Hubble a gynnigas an sort ma ha tybya bos res dhedha eksistya rag kowlwul an hyns ha lenwel bolgh ynter E7 ha Sa. Gans diskudhansow diwettha, hemm a veu profyes yn gwir.
Galaksis troyllyek barrys yw isglass a alaksis troyllyek denotys gans SB (rag spiral barred). Adro dhe hanter galaksis troyllyek yw a'n sort ma, gans breghow owth ystynna yn-mes yn kompes, avel barrys, kyns i dhe dhalleth troyllya pella dhyworth kres an galaksi. 
Kevys yw galaksis avrewlys ynwedh, Ir (Irregular), na yllir aga klassa y'n klassansow a-ugh.