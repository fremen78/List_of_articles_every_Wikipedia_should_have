Regbis (onglėškā: rugby, tēp ožvadėnts palē Regbė miesta Onglėjuo) īr kuontaktėnis spuorta žaidėms, katruo tėkslos īr nunėštė ovala skvarmuos svėidėni i prėišėninku iskaitėnė pluotībė aba anou imoštė i anū vartus. Svėidėni gal spėrtė i prīšaki, perdoutė atgal. Regbie īr futbuola, lengvuosės atletėkas ė ėmtīniu elementu. Svietė regbi adminėstroun organizacėjė Svieta regbis, Lietovuo ė Žemaitėjuo - Lietovuos regbė federacėjė. Nu 2016 m. regbis so mažiau žaidieju (regbis-7) luošiams olimpėnies žaidīnies.
Žemaitėjuo regbis pradietas žaistė pri rosa. Šiauliūs regbis stėpriausis ne tėk Žemaitėjuo, ale tēpuogė Lietovuo. Ėš 13 Lietovuos federacėjės klobu trīs īr Šiauliūs (Šiauliū „Vairas„, Šiauliū „BaltRex“, RK Šiauliai. Federacėjē tēpuogė prigol Plongės (Plongės „Perkūnas“) ė Jorbarka (Jorbarka „Lūšis“) kuomanda.