Rugby ha'e jetepyso oñombohováivo mokõi aty peteĩteĩ orekóva 15 ha'ãhára, oiporu hikuái manga karẽmi ha oha'ã ñu ári. Oĩ avei oha'ã ambueháicha, aty ikatúva oreko 7 térã 13 ha'ãhára. Oñepyrũ Ingyatérrape sa'ary XIX jave, mbo'ehaópe táva Rugby pegua, ha upe guive oñemyasãive umi tetã oiko va'ekue Tavetã Joaju poguýpe.
Ko'ãga oñeha'ã oparupi, jepémo oñembojerave umi tetãme Vyretáña ypa'ũnguérape (Ekósia, Gales, Ingyatérra, Irilánda ha Yvate Irilánda), upéicha avei ojekuaaite Arahentína, Autarália, Fíji, Hyãsia, Itália, Hapõ, Selánda Pyahu, Samóa, Yvyáfrika, Tónga ha Uruguáipe.
Oñeha'ã va'erã ñu hakamby irundyjojáva ári, ijyke tuicháva ndohasava'erãi 100 metro ha ijyke michĩva 70 metro. Ijyke michĩ rire oĩ "hupytyrã rendaha" térã "in-goal", ipukukuéva ikatu ohupyty 10 térã 22 m, ijapytépe oĩ va'erã mokõi yvyrapo'i yvate oñembo'yjoáva 5,6 m mombyrykuépe ha ojoajúva peteĩ yvyrapo'i ambuéva ojuasáva hesekuéra 3 m yvatekuépe, ojapóvo peteĩ H ra'anga. Upépe niko gol ojejapohápe.
Atykuéra oñombohovái mbaretépe ha jepivénte ikatu oñehungami, upéicha jepe, ha'ãhára ndoiporúi ao mo'ãha térã oñangarekokuaáva hese, ojeiporuháicha jetepyso ambuéva jahechahápe ñeha'ã mbarete. World Rugby niko atyvete ohekome'ẽva ko jetepyso, sapy'ánte oĩ oha'ãva ambueháicha ha nosegipáiva umi tembiapoukapy tee.
Sa'ary XX ñepyrũme, rugby oike irundy jey Ñembosaraipavẽme, upéi osẽ ha oikejeýnte Ñembosaraipavẽ Arahakúpe 2016 Río de Janeiro-pe, upe ñeha'ã rugby 7 ramo.
Rugby niko jetepyso oñemomba'eitehápe tembiapoukapy ha tekorã, upéicha avei oñemokyre'ỹ toiko hag̃ua jekopyty ha ñemoirũ umi aty oñombohováiva apytépe.


== Mandu'apy ==