Delhi (hindi: दिल्ली, punjabi: ਦਿੱਲੀ, urdu: دلی, IPA: [d̪ɪlːiː]) er Indias nest største storbyområde, etter Mumbai. Delhi har et innbyggertall på 16,75 millioner, og ligger i den nordvestlige delen av landet ved elven Yamuna. 
Politisk ligger Delhi direkte under de føderale myndighetene, og området er kjent som National Capital Territory of Delhi (forkortet NCT). Indias hovedstad New Delhi ligger sentralt i Delhi, og er en ny bydel som ble bygget tidlig på 1900-tallet. Delhis kommunale organisasjon (Delhi Municipal Corporation) administrerer hele unionsterritoriet bortsett fra New Delhi, som er en egen kommune, og Delhis garnisonsby, som står under militær administrasjon. Ved folketellingen i 2011 hadde forbundsterritoriet Delhi et folketall på 16 753 235.
Plasseringen med Aravalli-fjellene i sørvest og Yamuna i øst har gitt byen en strategisk handelsmessig betydning på grunn av at de gamle hovedveiene fra Kashmir, Bengal og Indus-deltaet har møttes her. Byens posisjon understrekes av at den har vært hovedstad i adskillige historiske riker som har eksistert i regionen. Byen var Indias hovedstad til Britisk India ble grunnlagt i 1858.
Stedet har vært bebodd gjennom flere tusen år. Det ser ut til at den første omtalen av stedsnavnet Delhi stammer fra det første århundret f.Kr., da Raja Dhilu bygde en by og oppkalte den etter seg selv.
Old Delhi ble bygd av Shah Jahan og kalles derfor ofte Shahjahanabad. Old Delhi ligger vest for Det røde fort (Lal Qila). Fortet ligger ved Yamuna og har sitt navn etter den røde sandsteinen, som har gitt byggemateriale til de 16 m høye murene. Det ble bygd 1628-58 av Shah Jahan som keiserslott, og dannet en hel by for seg. Sørvest for fortet ligger Jama Masjid (1644–56), som er Indias største moské. Den ble også grunnlagt av Shah Jahan.
New Delhi ligger sørvest for Old Delhi. Den ble anlagt 1912-29 og innviet 1931 som Indias nye hovedstad, landets åttende hovedstad. New Delhi står i sterk kontrast til Old Delhi. Arkitekten bak byplanen, Edward Lutyen, la vekt på å legge gatenettet slik at de historiske minnesmerkene i gamlebyen er lette å oppsøke. Derfor representerer New Delhi en interessant forening av gammelt og nytt. 
Man finner mange monumenter i byen som representerer de ulike regentene. Sør for New Delhi ligger Qutb-komplekset med den ca. 70 m høye minareten Qutab Minar. Den er et seiersmonument som Qutab-ud-din Aibak begynte å bygge i 1199 etter at han overtok Delhi. Minareten står på listen til UNESCO over verdens kultur- og naturarv siden 1993. Ved foten av minareten ligger Quawwat-ul-Islam Masjid. Dette er Indias første moské, som ble bygd på 1100-tallet. Sør for Delhi Zoo ligger en gravpalass fra 1500-tallet. Her finner man flere stormogulers graver, bl.a. stormogul Humayuns (1508–56). Denne byggestilen nådde senere høydepunktet i Agra og Fatehpur Sikri. Byen har en rekke museer og gallerier, bl.a. nasjonalmuseum, nasjonalgalleri for moderne kunst, jernbanemuseum, internasjonalt dukkemuseum, Nehru-museet og annet.


== Galleri ==

	Delhi
		
			
			
		
		
			
			
		
		
			
			
		
		
			
			
		
		
			
			
		
		
			
			
		
		
			
			
		
		
			
			
		


== Referanser ==


== Eksterne lenker ==
Offisielt nettsted 
(en) Delhi – kategori av bilder, video eller lyd på Commons 
(en) Delhi - दिल्ली – galleri av bilder, video eller lyd på Commons