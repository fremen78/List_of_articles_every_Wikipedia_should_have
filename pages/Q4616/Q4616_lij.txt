Marilyn Monroe, nomme d'arte da Norma Jean (Jeane) Baker ò Mortenson (Los Angeles 1° zugno 1926, Santa Monica (Los Angeles) 5 agosto 1962). 
Pe molti versci a figua inta quæ s'è concentrao tutte e contradiçioin, e fantaxie, l'originalitæ, l'atraçion profonda, l'assolua fascinaçion che dan origine a-o mito cinematografego, quello punto de misteioso contatto into quæ a finçion, ossæ o personaggio costruio, o se fonde co-a realtæ ascosa, ben de spesso dolorosa, de 'n'individualitæ scingola, lasciando emerze di squarçi de sconcertante aotentiçitæ. Co-o so fascino estremmo e a-o contempo infantî, zugao in sce-o gusto de piaxei, constantemente exibio con conturbante sensoalitæ, privo d'ogni menaçça agresciva e pervaso de fragilitæ e de insegueçe, a Marilyn a dominò incontrastâ i sœunni e i dexidei sessoæ do pubbrico di anni çinquanta e di primmi anni sciuscianta, rapresentando l'inmaginaio erotico inte l'intrega gamma de negæ e prepotente pulscioin. Ma a so inmaggine, fissâ e riproposta inte de inallumieive foto de coertiña e inte di rafinæ serviççi fotograffeghi, da pœu consacrâ e serializzâ da l'Andy Warhol, complixi una vitta presentâ comme un feuilleton e tragicamente interrotta da 'na morte ingugeita into misteio, a l'ha aquixio un'immortalitæ mediatega ch'a prescinde da-i rolli e da-i film interpretæ, da-i registi che-a diressan e da-i mæximi eventi che-a segnon e a travozettan, e se basa in sce-a belleçça assolua da bionda diva da-o sgoardo morbidamente languido e da-a complessa personalitæ ch'a l'apartegne ormai a ogni tempo.


== Vìtta ==
Figgia da Gladys Monroe e de poæ ignoto (probabilmente un Stanley Gifford, impiegao a-a Consolidated Film Industries comme-a Gladys, mentre Baker e Mortenson ean i cognommi rispettivamente do primmo e do segondo maio da donna), a l'arestò ben fito priva de cue da moæ (ch'a fu internâ inte 'na clinica pe maotie mentæ) e a trascorse l'infançia e l'adolescença afidâ a de famigge adotive e, pe 'n periodo, a un orfanotrofio dove a se sentì poco amâ e infeliçe. Una votta vegnua famosa a saiæ tornâ soventi, inte interviste rilasciæ, in sce questi eventi pe-o ciu traomateghi (tra-i quæ una violença subia da figgiœua) che, a-o de là de l'atendibilitæ do ricordo, rivellan solitudine e sperdimento. A-a riçerca de 'na stabilitæ affettiva a l'açettò de sposâ into 1942 o zoeno meccanico Jim Dougherty e into 1944, mentre o maio o l'ea mainâ in goæra, a commençò a laoâ inte 'n stabilimento militâ dove se fabbricava di paracheite. E foto che ghe fun scattæ da-o D. Conover, inviao pe realizzâ un serviçio in sce-e operaie, ation inmediatamente l'atençion e a zoena a fu reclutâ da-a prestigiosa Blue Book Model Agency. Disciprinâ e decisa a assegondâ i sugeimenti de chi intendeiva valorizzâla atraverso l'obiettivo (comme-o fotografo A. de Dienes), in breve a se propose co-a maiçiosa segueça da pin-up in grao de ezartâ e a-o tempo mæximo superâ i limiti de l'inmaggine fissa provocando un clamoroso impatto in sce-o pubbrico. L'ea començao un periodo esâtante e difiçile: into 1946 de fæto a Norma Jean a l'ótègne o divorçio, un contratto co-a 20th Century Fox, un nœuvo nomme (Marilyn Monroe) e, pe molti versci, una nœuva identitæ. 
Quella da bionda starlette da-a camminâ anchezante e flessoosa, da-o ton de voxe sussurao e sexy. Mentre a l'afrontava i so primmi impegni cinematograffeghi (a commedia Scudda-hoo! Scudda-hay!, sciortia solo into 1948, do F. Hugh Herbert, inta quæ a l'apâ de sfuzzia inte 'n'inquadratua; una piccena parte in Dangerous years, 1947, de Arthur Pierson), contemporaniamente a seguiva i corsci de tiatro presso lʼActors Lab de Los Angeles. Licençiâ da-a casa de produçion, graçie a l'interessamento do potente Joseph Schenk, cofondatô da Fox, a l'ótegne presso a Columbia Pictures una parte de rilevo into musical a basso costo Ladies of the chorus (1948; "Orchidea bionda") de Phil Karlson. Fu quindi l'agente cinematografego Johnny Hyde a faghe ótegnî di rolli ben ciu scignificativi doppo aveila notâ inte 'na breve ma sforgoante apaiçion a-o scianco do Groucho Marx in Love happy (1949; "Una nœutte in sce-i teiti") do David Miller: daprimma in The asphalt jungle (1950; "Giungla d'asfâto") do John Huston, quello de l'Angela, l'amante a 'n tempo provocante e infantî de 'n matúo avocáto scannapapê (Louis Calhern), e quindi quello inconsapeivemente aotoironnego de 'n'ambiçiosa attrixetta in All about Eve (1950; "Eva contra Eva") do Joseph L. Mankiewicz. 
I atre peliccole do periodo pan invece imprexonâla into cliché da bionda vistosa e svampia, destinâ a sciuscitâ l'interesse di ommi ma ascì una veña de crudele sarcasmo, da-o quæ a parse liberase co-o bello personaggio de 'na zoena donna senscibile interpretao into 1952 pe-a RKO into melodramma Clash by night ("A confescion da sciâ Doyle") do Fritz Lang. Quello mæximo anno se mortipricò i ócaxoin pe consolidâ o sempre ciu conscistente favô do pubbrico ormai infatoao da zoena promissa. Da 'n lao l'attrixe a s'impegnò a calibrâ e so dœutte dramattiche into confuso mélo da-i resvotti psicoanalitteghi Don't bother to knock ("A to bocca a bruxa") do Roy Ward Bake, e in The cop and the anthem do Henry Koster, episodio do collettivo O. Henry's full house ("A giostra umaña"), into quæ a disegna una sfrontâ prostituta. Da l'atro a poette perfeçionâ o so innao talento commico in We're not married ("Maiezzi a sorpreiza") do Edmund Goulding, ma sorvetutto in Monkey business ("O magniffico scherço") do Howard Hawks, inrescistibile apoteoxi do so rollo de segretaia sexy. Into fratempo a moltiplicava i so sforçi pe perfeçionâse (a l'aveiva da-a rente, da-i tempi de Ladies of the chorus, una meistra de reçitaçion, Natasha Lytess), divorâ da l'anscia de cormâ i propri limiti corturæ.
Transformao in pubbriçitæ l'improviso scandalo caosao da-a diffuxon de foto de nuo che o T. Kelley o gh'aiva scattao into 1949 e ch'ean stæte dœuviæ pe-o calendaio Golden dreams do 1950, a Marilyn a s'afermò definitivamente co-o personaggio pe lê anommalo de 'na dark lady in "Niagara" (1953) do Henry Hathaway: fasciâ inte 'n vestî rosso sciamma, sfacciadda e eccesciva mentre a s'abandoña a-e notte da cançon Kiss ò quande a s'alontaña longo a stradda indulgendo inta so tipica andatua, inseguia da-a macchina da preisa inte 'na longa carellâ. O sucesso o fu enorme ma a consacraçion assolua a doveiva arivâ graçie a atri doi film interpretæ into 1953 e inti quæ risurtan calibræ inte un'estremma scintexi tutti i elementi che ciu ò meno confusamente aveivan caratterizzao i so precedenti personaggi: o brioso cinismo, a superfiçialitæ assolua, a calcolâ capitalizzaçion da proppia bellezza inte 'na vosciua esaspiaçion comica destinâ a sciuscitâ into pubbrico un'indulgente sensaçion de superioitæ. 
Inta scintillante commedia da-i umoî taggenti Gentlemen prefer blondes ("I ommi preferiscian e bionde") do Hawks, vivaçizâ da di brillanti numeri muxicæ (in sce tutti Diamonds are a girl's best friend e Bye bye baby cantæ da-a Marilyn), in sce de tæ caratteristeghe l'è costruio a biondiscima e rapaxe Lorelei, perfetta meitæ complementâ da giunonica, protettiva e bruña Dorothy (Jane Russell). O schema do film o se ripete ascì into ciu convençionâ How to marry a millionaire ("Comme maiâ un milionaio") diretto da-o Jean Negulesco, ch'o l'intreçça a stoia de træ amighe impegnæ inta riçerca do matrimonio economicamente risolutivo. Inte questo zœugo de stereotipi l'exile figua de gold digger da Marilyn (a bellezza abarlugante da quæ a vegne celebrâ da-a çernia inusoâ pe 'na commedia de 'n formato comme o Cinemascope) a l'è construia in sce-a blanda gag da miopia e do refúo di spegetti. 
Malgrao o rinovao sucesso, o bezœugno da diva de confrontâse con di rolli ciu stimolanti o se scontrò co-a reddenixe do Darryl F. Zanuck ch'o gh'impose de interpretâ l'anomalo western, da-i risvotti intimisti, River of no return (1954; "A magniffica preisa") de l'Otto Preminger into quæ o ghe feççe ripropoñe, inte un'infinia, calcolâ ripetiçion, a figua da ballæña, in questo caxo dominâ da di dexidei de rescatto e de maternitæ. A Marilyn a no l'amò questo film e a refiò de giâ o sucescivo Pink tights, mentre a l'açettò de pigiâ parte a-o musical Three's no business like show business (1954; "Matteie de l'anno") do Walter Lang into quæ a se propose inte 'n conturbante numero muxicâ, sciuscitando un noteive clamô. Into fratempo l'ea scciuppao o grande amô tra a star e l'introverso campion de baseball Joe DiMaggio. O maiezzo da cobbia, celebrao a-o prinçippio do 1954, o fu inseio tra doi eventi de gran clamô pubbrico: o viægio in Giappon durante a luña d'amê co l'invio rivotto a-a Marilyn a fâ una breve tappa in Corea pe intrategnî e truppe e a famosa scena da metropolitaña de The seven year itch (1955; "Quande-a moggê a l'è in vacança"), giâ da-o Billy Wilde into settembre do 1954, con l'aia ch'a boffava da-a grixella che, into solevâghe e fádètte, a provocò un delirio inta folla presente e l'umiliaçion do DiMaggio, acelerando de fæto a fin do so ligamme. O film o stigmatizza e deboleççe e i dexidei de l'american meddio, imprexonandolo tra de sugestioin metacinematografiche e o fascino da Marilyn, ciammâ a impersonâ The girl, a zoena sença nomme da-o forte e zugoso poei seduttivo, ma ascì a aludde espliçitamente a lê mæxima, in quanto avoxâ star do cinema e gioiosa incarnaçion da sessoalitæ.
Decisa comonque a dâ un ciu profondo spessô a-o so lao d'attrixe, a Marilyn a se recò into 1955 a New York pe seguî e leçioin do Lee Strasberg a l' Actors Studio. A vosse inoltre dâ vitta a 'na proppia casa de produçion co-o fotografo de modda M. Greene, interompindo o contræto co-a 20th Century-Fox ch'o gh'imponeiva de parte conscideræ reduttive e umiliante. A major a fu coscì constreita a concedighe un nœuvo contratto ch'o l'impegnava a giâ quattro film in sett'anni consentindoghe d'aprovâ i copioin e de laoâ con di registi che incontressan o so favô. O primmo exito de questo acordio o fu Bus stop (1956; "Fermâ de l'aotobus") do Joshua Logan, o risurtao ciu personâ e san da carea de l'attrixe e a convinçente dimostraçion da so capaçitæ de sfumâ i træti comichi inte 'na dointe umanitæ ("quarcosa tra o Chaplin e o James Dean", F. Truffaut, Les films de ma vie, 1975; trad. it. 1978, p. 157). Træto da 'na pièce do W. Inge, ma modellao da-o sceneggiatô George Axelrod in sce-a personalitæ da Marilyn, o film o risurta impreçioxio da-a so totâ inmæximaçion inta doçe ballæña Chérie, da-o patetico e scarso talento, proiettâ verso Hollywood da 'n sœunno imposcibile, constreita a exibise inte di locali d'infimo ordine e segnâ pe-a stancheçça da 'n innaturâ pallô. Fratanto o so nœuvo ligamme co-o commediografo Arthur Miller o l'aveiva suscitao o morboso interesse da stampa pronta a ironizzâ in sce l'amô tra o brillante intellettoâ e a diva, coscì comme a l'inrieiva i tentativi de l'attrixe de çimentase inte de parte ciu impegnative. Perseguitao da-a Commiscion McCarthy e privao do passaporto, o Miller o poe' invece seguî a Marilyn in Inghiltæra in sce-o set do so film The prince and the showgirl (1957; "O prinçipe e a ballæña") do Laurence Olivier, in quante l'eco do matrimonio fra i doi o fu tâ che i aotoritæ no oson dividde a famosa cobbia. I raporti no façili con l'Olivier (ascidiao da-a presença da nœuva meistra de reçitaçion de l'attrixe, Paola Strasberg) e l'afiorâ de primme incomprenscioin co-o Miller peson in sce-a Marilyn, che pù a l'apâ luminosa inte l'animâ l'ennexima figua de ballæña in grao de conquistâ co-o so vivaxe candô o freido rezente de Carpaçia (interpretao da-o mæximo Olivier).
Fu però solo doppo doi anni trascorsci tra de devastante crixi personæ ch'a poe' tornâ a reçitâ in sce-o grande schermo, diretta torna da-o Wilde. Se-o risurtao o fu o cao-lao da commedia Some like it hot (1959; "A quarchedun o ghe piaxe cado"), farça vivaxe, inte 'n gianco e neigro ricco e pastoso, de l'America do proibiçionismo e do cinema di gangster, a laoaçion a risurtò drammatica pe-i cronichi ritardi de l'attrixe, e so poiie, e improvise amnexie. A-o mæximo tempo mai a l'ea aparsa coscì evidente a so estremma padronança di tempi commichi (ch'a ghe varse un Golden Globe e a ghe vègne riconosciua da-o mæximo Wilder) comme into dâ vitta a-a deliçiosa sunaixe de ukulele Sugar Kane, vittima prediletta de sasciofonisti sença scrupoli e de troppi alcolichi, ch'a canta con inrescistibile sex appeal I wanna be loved by you e co-a so sola presença a rende ancon ciu paradossâ a scitoaçion di doi jazzisti de quart'ordine (o Tony Curtis e o Jack Lemmon) constreiti a finzise donne pe sfuzzî a morte segua in quante testimonni invoentai a Chicago da famigerâ stragge de San Valentin. Into film sucescivo, Let's make love (1960; "Femmo l'amô"), una garbâ commedia muxicâ diretta da-o George Cukor, l'attrixe a fu asciancâ da 'n afascinante Yves Montand co-o quæ a l'ebbe un flirt ampiamente pubbriçizzao da-a major. 
Ma l'apontamento tanto ateiso, carego d'aspettative e in sce-o quæ drammaticamente se riverberò i tragichi eventi sucescivi, o fu quello con The misfits (1961; I spostæ) diretto da-o Huston sciu scenezzatua do Miller. In questo universo mascolin ciutosto convençionâ, into quæ di cowboys moderni son constreiti a cacciâ cavalli destinæ a diventâ çibbo pe chen, o personaggio ciu reâ e intenso, perturbante co-a so emotivitæ esploxiva e vosciuamente construio pe mette a nuo a senscibilitæ de l'attrixe, o l'è proppio quello da Roslyn, a-o quæ a Marilyn a l'aderì sença difeise, portando a-e estremme conseguençe o 'mettodo' strasberghian e rivelando una belleçça improvisamente soferta, splendidamente cugeita da-o gianco e neigro do Russell Metty.
A morte do Clark Gable (interprete do film e poæ inmaginaio de l'attrixe inti so sœunni da figgiœua) poco doppo a fin de ripreize e o divorçio da-o Miller getton a Marilyn inte 'na spirâ de deprescion e i meixi sucescivi fun marcæ da 'n inarestabile mâ de vive fronte a-o susseguise di eventi. Tra questi, o ricovero avegnúo a-o prinçippio do 1961 a-o Payne-Whitney de New York, un uspiâ pe maotie mentæ, subio comme 'na devastante prexonia e da-o quæ a saiæ sciortia pe l'intervento do DiMaggio. O tentativo de repigiâ a reçitâ con Something's got to give, pe-a regia de Cukor e da-a rente a l'amigo Dean Martin, co-e splendide foto de nuo scattæ in sce-o set a-i bordi da pisciña, inte quæ l'attrixe a pâ ofrîse inte un'urtima gioiosa reisa de lê a-o mondo intrego. L'abuso de farmachi, e continnoe assençe durante a laoaçion do film, compreisa quella famosa do 19 mazzo 1962 pe cantâ comme 'na popoña vœua Happy birthday a-o Madison Square Garden in ócaxon do compleanno do prescidente John F. Kennedy. I ciacciaræ raporti con quest'urtimo e quelli presunti co-o fræ de lê, Robert. Infin o liçençiamento da-o set da parte da Fox e, de fronte a l'opoxiçion do Dean Martin, a decixon de riassumme l'attrixe.
O clamô sciuscitao da-o presunto suicidio o fu tâ che inmediatamente fun avançæ e ipotexi ciu despæge, compreisa, ciu tardi, quella de l'omicidio, co-ina coixitæ e una psicoxi da isteria collettiva che provocon un destacco sempre ciu profondo da-a tormentâ individoalitæ da donna, divegnua sugestiva vivagna de inspiaçion pe artisti oltre che inesaoribile 'caxo giornalistego'. Sciu de lê de fæto inti anni no s'è mai cessao de scrive: da-o dramma do Miller After the fall (1964) a-o romanço Blonde (2000) do J.C. Oates. Passando pe-i versci de l' Oración por Marilyn Monroe (1965) scrita da-o poeta nicaraguense E. Cardenal e pe-e belle pagine dedicæghe inte Muxic for chameleons (1975) da-o T. Capote che, into ricordâ un pomeriggio trascorso con lê into 1955, o-a descrive comme 'na "belliscima figgiœua" da-e mille insegueçe e da-o lenguaggio spesso sboccao, capaxe però de risponde con disarmante dô a 'n passante ch'o ghe conseggiava de no toccâ di chen sconosciui: "I chen no m'adentan mai. Solo e persoñe" (trad. it. 2000, p. 239).


== Atri progetti ==

 Wikimedia Commons a contêgne di files in sce Marilyn Monroe