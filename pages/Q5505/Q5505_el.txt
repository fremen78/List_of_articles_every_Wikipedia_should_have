Ο Ιερεμίας Δ΄ ήταν Οικουμενικός Πατριάρχης την περίοδο 1809-1813.
Καταγόταν από την Κρήτη. Διετέλεσε μέγας πρωτοσύγκελλος του Οικουμενικού Πατριαρχείου επί Πατριαρχίας Σαμουήλ Χαντζερή, ο οποίος επιχείρησε να τον τοποθετήσει Μητροπολίτη Κρήτης. Η απόπειρα αυτή όμως δεν τελεσφόρησε, και έτσι έφερε τον τίτλο «πρώην Κρήτης» μέχρι τον Φεβρουάριο του 1772, οπότε εξελέγη Μητροπολίτης Χριστιανουπόλεως. Ως Χριστιανουπόλεως προήδρευε της Ιεράς Συνόδου από τον Οκτώβριο ως τον Δεκέμβριο του 1780, διάστημα που μεσολάβησε μεταξύ του θανάτου του Πατριάρχη Σωφρονίου και της ανάληψης των καθηκόντων του διαδόχου του, Γαβριήλ Δ΄.
Τον Φεβρουάριο του 1783 εξελέγη Μητροπολίτης Μυτιλήνης και τον Μάιο του 1809 Πατριάρχης Κωνσταντινουπόλεως.
Θεωρείται, αν και μέτριας μόρφωσης, επιτυχημένος Πατριάρχης, καθώς ήταν συνετός με εξαιρετικές διοικητικές ικανότητες και βαθιά γνώση της τουρκικής γλώσσας. Χαρακτηρίσθηκε επίσης ιδιαίτερα θαρραλέος προστάτης των συμφερόντων της Εκκλησίας. Στις 3 Μαρτίου 1813 παραιτήθηκε για λόγους υγείας. Αποσύρθηκε στη Μυτιλήνη, όπου και πέθανε στις 5 Μαρτίου 1824 σε βαθιά γεράματα.


== Παραπομπές ==


== Πηγές ==
Γεδεών, Μανουήλ (1885). Πατριαρχικοί Πίνακες: Ειδήσεις ιστορικαί βιογραφικαί περί των Πατριαρχών Κωνσταντινουπόλεως: από Ανδρέου του Πρωτοκλήτου μέχρις Ιωακείμ Γ' του από Θεσσαλονίκης, 36-1884. Κωνσταντινούπολη: Lorenz & Keil.