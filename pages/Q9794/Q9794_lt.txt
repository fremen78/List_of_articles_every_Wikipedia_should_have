Regis (angl. reggae) – muzikos žanras, išsivystęs XX a. septintojo dešimtmečio pabaigoje Jamaikoje.
Terminas „regis“ kartais vartojamas plačiąja prasme, turint galvoje didžiąją dalį Jamaikos muzikos, įskaitant ska, rokstedį ir dabą. Siauresne prasme tai konkretus stilius, išsivystęs iš rokstedžio. Regis skirstomas į dvi rūšis: roots, arba „šaknų“ regį ir dancehall, arba „šokių salės“ regį, atsiradusį 7 deš. pabaigoje. Regio ritmas lėtesnis nei jo pirmtakų – ska ir rokstedžio. Regis dažnai siejamas su Rastafari judėjimu, padariusiu įtaką daugeliui žymių regio atlikėjų 7-8 dešimtmetyje. Tačiau regio dainų žodžiuose galima rasti ne tik šią, bet ir meilės, seksualumo bei bendro visuomenės komentavimo temas.


== Kilmė ==
Regis kilęs iš tradicinės Afrikos ir Karibų muzikos bei amerikiečių ritmenbliuzo. Jo pirmtakai – šeštajame dešimtmetyje susiformavę ska ir rokstedis. 1963 m. muzikos įrašų prodiuseris Koksonas Dodas paprašė Džekio Mitu, ska grupės „The Skatalites“ pianisto, surengti jo įrašų studijoje Studio One sesiją ir sukurti originalios muzikos. Mitu, padedamas būgnininko Loido Nibso, pavertė tradicinį ska ritmą regiu jį sulėtindamas. Bobas Marlis (Bob Marley), išpopuliarinęs regį visame pasaulyje, karjeros pradžioje grojo rokstedį.
Manoma, jog žodį „regis“ pirmoji pavartojo grupė „Toots and the Maytals“ savo 1968 m. hito „Do the Reggay“ pavadinime. Pasak kitų teorijų, kad terminas kilo iš žodžio streggae, kuris Jamaikos slengu reiškia prostitutę, arba iš Regga, Bantu kalba kalbančios genties, gyvenančios prie Tanganikos ežero.


== Lietuvoje ==

Regio muzikos Lietuvoje istorija yra gana nesena ir sietina visų pirma su pirmaisiais atkurtos Lietuvos nepriklausomybės metais, kuomet čia apsilankė pirmosios užsienio regio muzikos grupės ir kolektyvai. Žinoma, būtų galima kalbėti ir apie tam tikrą regio įtaką tokioms kultinėms grupėms kaip Antis ar Hiperbolė, tačiau bendra šių grupių stilistika tikrai nėra tai, ką vadiname regio muzika. Beje, regio dainų atrandama ir tokių Klaipėdos grupių kaip Studija ar Rondo senesniuose įrašuose.
Lietuvoje regio muzikos pradžią konkrečiai būtų galima sieti su 1994–1995 m. Viena pirmųjų grupių buvo Lipnūs macharadžos pirštai (LMP), nors dėl šito fakto irgi būtų galima ginčytis, kadangi panašiu metu gyvavo ir toks projektas kaip Vibracijah. LMP pasižymėjo kaip gana tvirtą ideologinį pamatą turinti grupė, kurios tekstai išreiškė tam tikrą protestą aktualiais politikos klausimais, teisybės temos.
Vėliau atsiranda projektas (ar grupė?) Green Sun Club, kurios vienas iš lyderių Kipišas kiek daugiau žinomas pop scenos gerbėjams. 2005 m. pasirodė Kipišo solinis albumas „Lyriškas gangsteris“, taip pat ir Green Sun Club darbas „Nebo Jamaiki“. Tais pačiais metais pasirodė ir dar vieno Lietuvos regio atlikėjo Hokshilos ir jo grupės BJ Fighters albumas „Babylon DC“. Hokshilos darbas su Linu Adomaičiu „Pasaulis gražus“ tais metais buvo vienas sėkmingiausių pop regio stiliaus darbų Lietuvoje apskritai. Tiesa, pats Hokshila nelinkęs savęs vadinti vien tik regio atlikėju, o kritiškesni jo gerbėjai vertina ankstesniuosius, dar iki albumo „Babylon DC“ pasirodžiusius jo solinius darbus, tokius kaip „Unite“, „Nomansland“ ar „Fairy Tales“.
Pogrindyje labiau žinoma ir grupė Kaya, surengusi nemažai koncertų ir pasirodymų įvairiuose Lietuvos miestuose ir klubuose.
Apie 2000 m. Lietuvoje atsiranda ir pirmasis Soundsystemas – Jahzrockers (dabar Soulstar), smarkiai prisidėję ir dar dabar prisidedantys prie regio kultūros propagavimo Lietuvoje. Šiuo metu Lietuvoje reiškiasi Zion explorers, Champion Sound, Shotta Sound, minėtas Soulstar ir kiti soundsystemai.