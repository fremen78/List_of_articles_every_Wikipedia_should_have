Kairas (arab. القاهرة = al-Qāhirah – 'nugalėtojas') – miestas šiaurės Egipte, prie Viduržemio jūros, didžiausias šalies ir visos Šiaurės Afrikos miestas. Tai ilgametė Egipto sostinė, kurioje gyvena ~10 mln. gyventojų (su priemiesčiais apie 21 mln., 2021 m.). Svarbus transporto mazgas, tarptautinis oro uostas, yra metropolitenas.
Kairas – pasaulio arabų kultūrinis ir politinis centras. Arabų lygos (1945–79 m. ir nuo 1991 m.), Afrikos ir Azijos šalių solidarumo organizacijos sekretoriato, Pasaulinės sveikatos organizacijos atstovybės būstinė.
Metalurgijos, mašinų, tekstilės, chemijos pramonė. Metalo ir odos dirbiniai. Veikia 4 universitetai, akademija, Egipto institutas, 10 muziejų (tarp jų – Egipto, koptų). Veikia pirmasis Afrikoje operos teatras (įkurtas 1869 m.), muzikos ir lėlių, dramos teatrai, nacionalinė filharmonija, botanikos ir zoologijos sodai, hipodromas. Kairas – kino pramonės centras (5 kino studijos). Vyksta kasmetinis tarptautinis kino festivalis (nuo 1976 m.).
Architektūra: ibn Tuluno mečetės (IX a.), Azharo mečetė (X a.), miesto vartai (XI a.), Kairo citadelė (XII a.), sultono Hasano mečetė (XIV a.), mameliukų mauzoliejai (XV–XVI a.).
Miestas išsidėstęs abipus Nilo, prie šios upės žiočių. Šioje vietoje gyventa jau daugiau kaip 6000 metų, ir tai buvo svarbi vieta daugeliui Egipto civilizacijų. Kartais Kairas vadinamas Misr – arabišku paties Egipto pavadinimu, pabrėžiant miesto svarbą visam Egiptui. Šiame mieste yra daug tiek vakarietiškos, tiek ir rytietiškos kultūros bruožų, čia susilieja sena ir nauja. Tačiau Kaire yra daug socialinių-ekonominių problemų, dideli skurstančiųjų kvartalai, nevisiškai išvystyta infrastruktūra.


== Istorija ==
Senovės Egipte netoli dabartinio Kairo stovėjo Aukštutinio Egipto sostinė Memfis.
Romėnų ir Bizantijos laikais Kairo vietoje buvo Babilono miestas (kopt. Ⲃⲁⲃⲩⲗⲱⲛ), vėliau – Fustatas (arab. الفسطاط = al-Fusṭāṭ) . 641–969 m. buvo arabų vietininkų Egipte sostinė, nuo 969 m. Fatimidų rezidencija (jau Kairo vardu), 973–1171 m. buvo Fatimidų valstybės sostinė. XIII–XVI a. svarbus prekybos, amatų ir kultūros centras, mameliukų sultonų sostinė, paskutinių Abasidų dinastijos chalifų sostinė. XVI a. pr. užgrobtas turkų-osmanų, 1882 m. – anglų kariuomenės. 1914–1922 m. buvo britų protektorato administracinis centras, 1922–1953 m. Egipto Karalystės sostinė, 1953–1958 m. Egipto Respublikos sostinė, 1958–1971 m. Jungtinės Arabų Respublikos sostinė, nuo 1971 m. – Egipto Arabų Respublikos sostinė.


== Galerija ==

		
			
			
		
		
			
			
		
		
			
			
		
		
			
			
		
		
			
			
		


== Sportas ==
Al Ahly SC (Kairas) sporto klubas;
Al Ahly (krepšinis) – futbolo ekipa; daugkartiniai šalies čempionai.
Kairo tarptautinis stadionas.
Mieste vyko 2006 m. Afrikos Tautų taurė, Afrikos žaidynės, 2007 m. Arabų šalių žaidynės.
Iki 2002 m. Kaire buvo įsikūrusi Afrikos futbolo konfederacija.


== Šaltiniai ==