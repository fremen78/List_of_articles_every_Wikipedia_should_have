James Augustine Aloysius Joyce (* 2. február 1882, Dublin, Írsko – † 13. január 1941, Zürich, Švajčiarsko) bol írsky románopisec a básnik. Svojim dielom náleží medzi popredných autorov 20. storočia, akými sú  Marcel Proust, Robert Musil či Virginia Woolfová. 


== Životopis ==

Joyce sa narodil a vyrastal v katolíckej rodine v Dubline. Od šiestich rokov bol vzdelávaný na jezuitskej škole, ktorá sa neskôr stala jednou z jeho literárnych inšpirácií. Od roku 1898 študoval na univerzite v Dubline. Po promócii v roku 1902 odišiel do Paríža, kde zamýšľal študovať medicínu. Zozbieral tu veľa skúseností, keď pracoval napríklad ako novinár či učiteľ angličtiny. Do Dublinu sa vrátil iba za svojou umierajúcou matkou. Po jej smrti znovu Írsko opustil a odišiel do dobrovoľného vyhnanstva. Uchýlil sa do Terstu vo vtedajšom Rakúsko-Uhorsku a opäť sa živil ako učiteľ angličtiny. Neskôr sa do Írska ešte niekoľkokrát vrátil (napr. v roku 1909, kedy sa v Dubline pokúšal prevádzkovať kino), ale vždy ho po čase opustil. Značnú časť dospelého života tak strávil v zahraničí. Na kontinente cestoval medzi Parížom a Zürichom, kde zomrel. 
V roku 1931 sa oženil s Írkou Norou Barnacleovou, pochádzajúcou z Galwaya, ktorá s ním v roku 1904, keď pracovala ako komorná v hoteli Finn, opustila Dublin. Medzi jeho priateľov patrili napríklad Carl Gustav Jung, s ktorým sa stýkal v Zürichu a ktorý liečil Joyceho dcéru Luciu, či s nemecky píšucim spisovateľom Hermannom Brochom, ktorému bolo na Joyceho príhovor dovolené emigrovať z nacistického Rakúska. Joyce mu tým zachránil život.
Joyce sa opakovane liečil na zelený očný zákal. Medzi rokmi 1917 a 1930 absolvoval niekoľko očných operácií a na určitú dobu celkom oslepol (nezámerná paralela s Homérom, ktorý bol podľa tradície rovnako slepý). Obdivoval sv. Tomáša Akvinského a astronóma Giordana Bruna.


== Tvorba ==
Joyceova literárna tvorba vstúpila do dejín písomníctva 20. storočia svojou modernistickou experimentálnou formou (najmä román Ulysses).


== Dielo ==


=== Poézia ===
1907 - Komorná hudba (Chamber music)
1927 - Pomes penyeach


=== Próza ===
1914 - Dublinčania (Dubliners), poviedky
1916 - Portrét mladého umelca (A portrait of the artist as a young man), román
1922 - Ulysses, román
1939 - Finneganovo prebúdzanie (Finnegans wake), román


=== Divadelná hra ===
1915 - Vyhnanci (Exiles)


== Iné projekty ==

 Commons ponúka multimediálne súbory na tému James Joyce
 Commons ponúka multimediálne súbory na tému James Joyce