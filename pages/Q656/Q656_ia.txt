Sancte Petroburgo, etiam note simplemente como Petroburgo (in russo: Санкт-Петербург, [saŋkt pʲɪtʲɪrˈburk], surnominate per su habitantes: Питер, Piter), es un citate federal de Russia. Illo es situate apud le Neva, al capite del Golfo de Finlandia, e functiona como un porto major in le Mar Baltic.
Le citate esseva fundate per le tsar Petro I in maio de 1703. Desde 1713 usque 1918 (con un interruption desde 1728 usque 1732), Petroburgo esseva le capital del Imperio Russe. Depost Moscova, il es le secunde urbe le plus grande de Russia, con quasi 4,9 milliones de cives. In le gruppo de citates con plus quam un million de cives, Petroburgo es le plus septentrional del mundo.


== Nomine ==
Le nomine del citate ha cambiate plure vices.  In 1914 in le Prime Guerra Mundial, le nomine del citate esseva cambiate a Petrograd (Петроград), pro evitar le desinentia germanic del nomine original.  In 1924, pro honorar postumemente Lenin, le citate esseva renominate a Leningrad (Ленинград); iste nomine ja supervive in le nomine de su oblast, le Oblast Leningrad. Finalmente in 1991, le nomine original esseva restituite a Sancte Petroburgo.  In russo, in litteratura e scriptura informal, le "Sancte" (Санкт-) sovente es omittite, e le citate es nominate simplement Piterburg; in conversation trivial le suffixo "-burg" (germano pro citate) pote esser omittite tamben, e le citate nominate como Piter.
Le citate de Sancte Petroburgo es un centro cultural importante in Russia.  Illo es sovente describite como "le citate russe le plus occidental"; gratias a su plure canales, illo etiam es cognoscite como "le Venetia del nord." UNESCO ha declarate le centro historic del citate un sito de Patrimonio Mundial.  Le citate es etiam le sito de Le Eremiteria, un museo que es un del plus grande in le mundo.  Ben que non jam es le capital del nation, es le sede del Corte Constitutional de Russia.


== Referentias ==