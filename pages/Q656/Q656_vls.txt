Sint-Petersburg (Russisch: Санкт-Петербург, Sankt-Peterboerg) is e stad in 't nôordwestn van Rusland. 't Is achter Moskou de grotste stad van 't land en e belangryk industrieel, weetnschappelik en cultureel center. De stad ligt in e deltagebiëd an de moendienge van de riviere de Neva in de Nevaboaie, 't ôostelikste dêel van de Finsche Golve.  
Sint-Petersburg is de zetel van d'n oblast Leningrad, moa 't makt er  zelve gèen dêel van uut. De stad noemde van 1914 toet 1924 Petrograd en van 1924 toet 1991 Leningrad. Mè zyn architecteure uut de 18e en 19e êeuwe, zyn grachtn, zyn lange rechte stroatn, hoovn, parkn en paleizn is de stad styf populair by toeristn.