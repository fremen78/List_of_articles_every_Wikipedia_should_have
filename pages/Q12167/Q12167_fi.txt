Virheravitsemus eli malnutritio tarkoittaa yhden tai useamman ravintoaineen puutetta tai ylimäärää ravinnossa. Virheravitsemus on siis yläkäsite, joka kattaa etenkin ravintoaineiden liian vähäisestä saannista johtuvan aliravitsemuksen ja liiallisesta saannista johtuvan ylipainon, mutta myös ravintoaineiden epätasapainoisen saannin tai tiettyjen ravintoaineiden puutostilat. Virheellisesti ravitun henkilön ruokavalio ei sisällä oikeaa määrää ravintoaineita oikeissa suhteissa. Ihminen voi olla virheravittu, vaikka hänellä olisi riittävästi ruokaa, jos hän ei saa ruoastaan tarvitsemiaan vitamiineja ja hivenaineita.
Virheravitsemuksen tyypeistä aliravitsemuksen yleisin oire on laihtuminen, yliravitsemuksen taas ylipaino tai lihavuus. Kuitenkin myös aliravittu henkilö saattaa lihoa, jos hän saa syömästään ruoasta tarpeeksi kaloreita mutta liian vähän muita ravintoaineita. Yhdistyneiden kansakuntien ravitsemuskomitean (SCN) mukaan virheravitsemus on maailman merkittävin taudinaiheuttaja. Sairaus onkin usein virheravitsemuksen syy tai seuraus.


== Lähteet ==


== Aiheesta muualla ==
 Kuvia tai muita tiedostoja aiheesta Virheravitsemus Wikimedia Commonsissa