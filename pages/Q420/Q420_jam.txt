Bailoji a di saiyans we stodi di livin aaganizim dem. Bifuo di naintiin senchri, bailoji wehn kom aanda di jenaral stodi a aal nachral hobjek kaal Nachral Ischri. Wahn French nachralis niem Jean-Baptiste Lamark mek op di niem we wi yuuz nou. Bailoji a nou wahn tandad sobjek ina skuul ahn yuunivorsiti evri we ina di worl, an uoba milian piepa get poblish evri ier ina nof Bailoji ahn Medisn jornal.
Bailoji egzamin di schrokcha, fongkshan, gruot, arijin, evaluushan, dischribyuushan ahn klasifikieshan fi evri livin ting. Madorn bailoji bies pahn faiv mien prinsipl: Sel tiyori, evaluushan, jiin tiyori, enaji, ahn uomiyostiesis. 
Chradishanali, bailoji brok op ina nof nof difrent ieriya, bies pan difrent aaganizm: Batani, di stodi a di plaant dem; zuulaji, di stodi a di animal dem; ahn maikrobailoji, di stodi a di wuoliip a maikro-aaganizm. Dem ya fiil ya brok dong forda bies pan di skiel pahn we di aaganizm dem get stodi, an di metad dem we wi yuuz fi stodi dem: Baiyokemismischri egzamin di fondamental kemischri a laif; molekyula bailoji stodi di komplex intarakshan a di sistim dem bitwix difrent bailajikal malikyuul; sel bailoji egzamin di biesik bildin blak a evriting we livin, di sel; fiziolaji egzamin di fizikal ahn kemikal fongkshan a di tisyu ahn aagan sistim ina evri aaganizm; ahn ikalaji stodi ou di difrent aaganizm dem intariliet wid dem envairanment.