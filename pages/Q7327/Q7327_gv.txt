Va Yuri Alekseyevich Gagarin (Rooshish: Юрий Алексеевич Гагарин; 9 Mayrnt 1934 – 27 Mayrnt 1968) ny hiaulteyr rollageagh Rooshagh. Haink eh dy ve ny chied dooinney 'sy spoar er 12 Averil 1961, ayns roggad spoar ceaut rish Unnaneys ny Pobblaghtyn Soveidjagh Soshiallagh. 
Va Gagarin ruggit ayns 'syn UPSS ayns 1934.   
Ayns 1941 ren yn armee Natseeagh tannaghtyn ayns y voayl raad va'n lught-thie echey cummal. V'ad currit magh ass yn thie oc as begin daue cummal ayns bwaane beg cooyl yn thie derrey haink yn caggey gy kione. Tra v'eh aeg, v'eh feer vie ec cloie hockee rio as ren eh gynsagh kys dy etlagh neesht.
Ayns 1955 begin da goll stiagh ayns yn armee as ren eh gynsagh tooilley mychione getlagh.
Ayns 1960 ren eh goaill toshiaght traenal myr shiaulteyr rollageagh as veh currit dys boayl enmyssit Caayr ny Rollageyn faggys da Moscow. V'eh tannaghtyn ayns shoh son tooilley traenal.
Va Gagarin yn chied dooinney ren goll stiagh ayns spoar. Ren eh shoh er yn nah laa jeig, Mee Averil, 1961.
V'eh ayns spoar son bit beg ny sloo na daa oor as hie eh mygeayrt yn theihll un cheayrt ayns fynneig spoar enmyssit Vostok 1.
Lurg çheet erash voish spoar va Gagarin goll mygeayrt yn theihll loayrt rish ram sleih ayns ram çheeraghyn mychione ny ren eh. Haink eh dy ve ny ‘Feniagh yn UPSS’.
Er yn çhiaghtoo laa as feed, Mee Vayrnt, 1968 tra v’eh 34 bleeaney dy eash, hooar eh baase tra v'eh magh getlagh. Ren yn etlan echey smoashal stiagh ayns etlan elley.
V'eh oanluckit 'sy Cherrin Jiarg.