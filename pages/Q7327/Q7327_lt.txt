Jurijus Gagarinas (rus. Юрий Алексеевич Гагарин; 1934 m. kovo 9 d. – 1968 m. kovo 27 d.) – rusų kosmonautas, 1961 m. balandžio 12 d. apskriejęs Žemę kosminiu laivu „Vostok“ ir tapęs pirmuoju žmogumi, pakilusiu į kosmosą.


== Biografija ==
Gimė Rusijos TFSR Smolensko srities Gžatsko rajono (nuo 1968 m. vadinamas Gagarino rajonu) Klušino kaime. Jo tėvas buvo kolūkietis. 1951 m. Jurijus Gagarinas su pagyrimu baigė Liubercų amatų mokyklą, kurioje įgijo formuotojo liejiko specialybę, tuo pačiu metu baigė darbo jaunimo mokyklą. Rudenį įstojo į Saratovo industrinio technikumo liejimo skyrių, ten besimokydamas susidomėjo aviacija. Gagarinas lankė Saratovo aeroklubą, kuriame skraidė lėktuvu „Jak-18“ – iš viso jis atliko 196 skrydžius 42 val. 23 min. trukmės.

1955 m. sėkmingai baigęs technikumą ir aeroklubo kursus Gagarinas įstojo į K. Vorošilovo karo aviacijos lakūnų mokyklą Čkalovo mieste (dabar Orenburgas), kurią baigė su pagyrimu 1957 m. Mokyklos baigimo metais tame mieste Jurijus Gagarinas vedė Valentiną Goriačevą, po dviejų ir ketverių metų gimė jų dukterys Elena ir Galina. 1957 m. Gagarinas taip pat pradėjo tarnauti karo lakūnu Šiaurės laivyno naikintuvų aviacijoje Murmansko srityje, skraidydamas lėktuvo „MiG-15“ modifikacija. 1959 m. jo skrydžių  bendroji trukmė pasiekė 265 val. 1960 m. kaip vienas talentingiausių ir drąsiausių naikintuvų lakūnų Gagarinas buvo įtrauktas į kosmonautų būrį iš 6 asmenų ir pradėjo ruoštis skrydžiui į kosmosą. Tais metais jis įstojo į TSKP.

1961 m. balandžio 12 d. Jurijus Gagarinas apskriejo Žemę kosminiu laivu „Vostok“ ir tapo pirmuoju žmogumi pakilusiu į kosmosą. Skrydis truko 1 valandą ir 48 minutes. Jurijaus Gagarino žodis „važiuojame“ (rus. пое́хали), sušuktas jo raketos starto metu, tapo plačiai žinomu. Gegužės mėn. Gagarinas buvo paskirtas kosmonautų būrio vadu. Tais pačiais metais jis buvo apdovanotas Lenino ordinu, TSRS mokslų akademijos K. Ciolkovskio aukso medaliu, Tarptautinės aeronautikos federacijos (FAI) aukso medaliu, tapo Tarybų Sąjungos Didvyriu. 1963 m. pulkininkas Jurijus Gagarinas tapo Kosmonautų rengimo centro viršininko pavaduotoju Žvaigždžių miestelyje. Nuo 1965 m. Gagarinas ruošėsi skrydžiui į kosmosą erdvėlaiviu „Sojuz“. 1968 m. vasario mėn. jis su pagyrimu baigė N. Žukovskio karo aviacijos akademiją.
Jurijus Gagarinas žuvo 1968 m. kovo 27 d., atlikdamas bandomąjį skrydį lėktuvu „MiG-15“ kartu su instruktoriumi Vladimiru Serioginu. Urna su Gagarino pelenais įmūryta į nekropolį prie Kremliaus sienos. Tais metais FAI įsteigė J. Gagarino aukso medalį. Jurijaus Gagarino garbei buvo pavadintas 262 km skersmens krateris Gagarin nematomojoje Mėnulio pusėje, asteroidas 1772 Gagarin, Gžatsko miestas tapo Gagarino miestu, Jurijaus Gagarino vardas suteiktas TSRS Kosmonautų rengimo centrui, taip pat daugeliui pasaulio miestų gatvių ir aikščių.


== Galerija ==

		
			
			
		
		
			
			
		
		
			
			
		
		
			
			
		


== Publikacijos ==
Jurijus Gagarinas. Kelias į kosmosą. TSRS lakūno kosmonauto užrašai / Vertė L. Keblas. – Vilnius: Valstybinė grožinės literatūros leidykla, 1962. 255 psl.


== Šaltiniai ==

Vikicitatos