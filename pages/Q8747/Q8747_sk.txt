Eukleides z Alexandrie/z Kyrény/z Kýrény (iné názvy: Eukleidés z Alexandrie/..., Euklides z Alexandrie/...; starogr. Εὐκλείδης – Eukleides/iný prepis Eukleidés, lat. Euclides; asi 365 pred Kr. – 300 pred Kr.), najčastejšie známy ako Euklides, bol starogrécky matematik.
O Euklidovom živote vieme iba málo. Panuje názor že žil za čias Ptolemaia I. a možno práve on položil základy matematického bádania v alexandrijskom Museione.
Jeho najznámejším dielom sú Základy (Στοιχεῖα/Stoicheia, lat. Elementa), v ktorom spresnil deduktívne chápanie matematiky, založené na definíciách, všeobecných pojmoch, t. j. na súhrne princípov, ktoré dnes označujeme ako axiómy, a na vzájomne od seba nezávislých postulátoch.
Z Euklidových postulátov je najznámejší posledný, piaty, že bodom v rovine možno viesť len jednu rovnobežku k danej priamke: mnohí sa totiž tento postulát pokúšali odvodiť z predchádzajúcich.
Celé dielo Základy pojednáva o rovinnej geometrii, teórii čísiel a priestorovej geometrii (vrátane Platónových piatich pravidelných telies). Toto chápanie geometrie bez námietok platilo až do 19. storočia.
Euklides napísal aj Optiku, v ktorej sa zaoberá perspektívou, a jeho meno sa spája i s Katoptrikou, v ktorej rozoberá odraz od zrkadiel, no dnešní historici sa domnievajú, že nie je autorom tejto knihy.
Euklides študoval v platónskej akadémii v Aténach a neskôr pôsobil v Alexandrii.


== Pozri aj ==
Euklidova veta
Euklidov algoritmus


== Externé odkazy ==
FILIT – zdroj, z ktorého pôvodne čerpal tento článok.