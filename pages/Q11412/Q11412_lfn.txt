En fisica, gravita (de latina gravitas 'pesa') es un interata fundal prima oservada como atrae mutua entre tota cosas cual ave masa. Gravita es, par multe, la plu debil de la cuatro interatas fundal, aprosima 1038 veses plu debil ca la interata forte, 1036 veses plu debil ca la forte eletromagnetal e 1029 veses plu debil ca la interata debil. Resultante, lo ave no influe sinifiante a la nivel de particulas suatomal. Ma gravita es la interata la plu sinifiante entre ojetos a la scala macroscopial, e lo determina la move de planetas, stelas, galasias, e an lus.
Sur Tera, gravita dona pesa a ojetos fisical, e la gravita de la Luna causa la mareas sulunal en la mares. La marea antipoda corespondente es causada par la inertia de la Tera e la Luna orbitante lunlotra. Gravita ave ance multe funsionas biolojial importante, aidante gida la crese de plantas tra la prosede de gravitropisme e influente la sirculi de fluentes en organismes multiselulal.
La atrae gravital entre la materia gasosa orijinal en la universo ia causa ce lo colie e formi stelas cual ia condensa ultima en galasias, donce gravita causa multe de la strutures a scala grande en la universo. Gravita ave un estende infinita, an si sua efetos deveni plu debil cuando ojetos deveni plu distante.
Gravita es la plu esata descriveda par la teoria jeneral de relativia, proposada par Albert Einstein en 1915, cual descrive gravita no como un forte, ma como la curvi de spasiotempo, causada par la distribui nonegal de masa, e causante ce masas move longo linias jeodesial. La esemplo la plu estrema de esta curvi de spasiotempo es un buco negra, de cual no cosa – an no lus – pote evade pos cuando lo pasa la orizon de avenis de la buco negra. Ma, per la plu de aplicas, gravita es bon aprosimida par la lege de gravita universal de Newton, cual descrive gravita como un forte cual causa ce cualce du corpos es atraeda a lunlotra, con grandia proportial a la multipli de sua masas e inversada proportial a la cuadro de la distantia entre los.
Modeles corente de fisica de particulas implica ce la caso la plu temprana de gravita en la universo, posible en la forma de gravita cuantal, supragravita o un singularia gravital, con spasio e tempo normal, ia developa en la epoca de Planck (asta 10-43 secondos pos la nase de la universo), posible de un state primeval, como un vacua falsa, vacua cuantal o particula virtual, en un modo aora nonconoseda. Siensistes labora aora per developa un teoria de gravita coerente con mecanica cuantal, un teoria de gravita cuantal, cual ta permete ce gravita es unida en un strutur matematical comun (un teoria de tota) con la otra tre interatas fundal de fisica.