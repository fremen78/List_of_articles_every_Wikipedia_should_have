Trompet er et blåseinstrument i messing med et munnstykke formet som en skål/kopp. Trompeten har vanligvis tre ventiler og det vanligste er instrumenter som er stemt i B♭ eller C og har et omfang på nesten tre oktaver fra lille fiss. Trompeter lages i dag med stemming også i D, E♭, A, G og F. Forløperen til trompeten var romernes tuba.


== Trompetens utvikling ==
De første typene av trompeter var signalinstrumenter, som f.eks. jakthorn. Opprinnelig var trompeten rett. Den kom i to utgaver en kort (clara) og en lang (busina). Den tilbøyde formen fikk trompetinstrumentene ca. år 1500 etter at araberne hadde innført lange og smale trompeter ca. år 1000; instrumenter som i Frankrike betegnes Buisine. Senere forsøkte man å komme over de begrensningene som naturtoneskalaen hadde. På 1700-tallet forsøkte man å utvide toneregisteret ved å plassere løse rørdeler på trompetene, og en tid ble det laget klaffetrompeter med klaffer som på en klarinett, men helt i begynnelsen av 1800-tallet startet man å konstruere trompeter med ventiler. Etter denne «revolusjonen» har ikke så store forandringer funnet sted.


== Bruksområder ==

Trompeten har en gjennomtrengende klang og brukes ofte med tromboner og valthorn, noe som skaper en mektig og fanfareaktig klang. Trompeten fungerer med sitt store dynamiske register og fleksibilitet ypperlig som soloinstrument. I symfoniorkester er det vanligvis 2–4 trompeter som spiller sammen med de andre messinginstrumentene valthorn, trombone og tuba. Hver trompet pleier, slik som de andre blåseinstrumentene i orkesteret, å ha individuelle stemmer.
Trompet brukes i alle mulige musikkgenre og i jazz har trompeten ofte en viktig rolle.


== Nærliggende instrumenter ==
Basstrompeten er en nær slektning av trompeten, men er stemt en oktav lavere. Piccolotrompeten er i sin tur stemt en oktav høyere enn en vanlig trompet og har ofte fire ventiler. Pockettrompeten er i all vesentlighet en vanlig trompet som er bygget svært kompakt, for at den skal ta liten plass; klangen skiller seg dog også litt fra en vanlig trompet på den måten at den blir tørrere. Flügelhorn og kornett er nære slektninger av trompeten, men disse har en mer konisk konstruksjon (boring).


== Kjente trompetister ==
Maurice André
Tine Thing Helseth
Ole Edvard Antonsen
Louis Armstrong
Alison Balsom
Miles Davis
Dizzy Gillespie
Nils Petter Molvær
Chet Baker
Wynton Marsalis
Enrico Rava


== Se også ==
Liste over trompetister
Kornett
Flygelhorn
Trombone
Tuba
Messingblåseinstrument
Blåseinstrument
Musikkinstrument


== Eksterne lenker ==
«DigitaltMuseum: Søk:  'trompet'».