Agustín di Hipona (latin: Aurelius Augustinus Hipponensis; ☆ 13 di novèmber 354 - † 28 di ougùstùs 430), tambe konosí komo San Agustín, tabata un teólogo i filósofo di orígen berber i obispo di Hipona Regius na Numidia, Afrika nort romano. Su eskrituranan a influensiá e desaroyo di filosofia oksidental i kristianismo oksidental, i e ta wòrdu mira komo un di e Tatanan di Iglesia mas importante di e Iglesia Latin den e Periodo Patristiko. Su numeroso obra importante ta inkluí E Siudat di Dios, Riba Doktrina Kristian i Konfeshonnan.
Segun su kontemporario San Herónimo, Agustín "a restablesé e fe antiguo". Den su hubentut el a sinti su mes atraí pa e fe eklektiko manikeo, i despues pa e filosofia helenístiko di neoplatonismo. Despues di su konvershon na kristianismo i boutismo na 386, Agustín a desaroyá su propio enfoke di filosofia i teologia, akomodando un variedat di método i perspektiva. Kreensia den e grasia di Kristu tabata indispensabel pa libertat humano, el a yuda formulá e doktrina di piká original i a hasi kontribushon signifikante na e desaroyo di e teoria di guera hustu. Ora e parti west di e Imperio romano a kuminsá desintegrá, Agustín a imaginá e Iglesia komo un siudat spiritual di Dios, distinto for di e siudat terenal material. E segmento di Iglesia ku a sigui e reglanan segun konsepto di Trinidat, manera definí pa e Konsilio di Nicea i e Konsilio di Konstantinopla, tabata identifiká estrechamente ku esunnan den e buki On the Trinity di Agustín.
Agustín ta konosí komo santu den Iglesia Katóliko, Iglesia Ortodokso Oriental, Iglesianan Luterano i Komunion Anglikano. Tambe e ta un dòkter katóliko prominente di Iglesia i e patron di e Agustínonan. Su memoria ta ser selebrá riba 28 di ougùstùs, dia di su morto. Agustín ta santu patrono di birero, impresor, teólogo i diferente siudat i obispadonan. Su pensamentunan a influensiá profundamente e kosmovishon medieval. Hopi protestante, spesialmente kalvinista i luterano, ta konsider'é komo un di e tatanan teológiko di e Reforma Protestante pa motibu di su siñansanan tokante salbashon i grasia divino. E reformadónan protestante en general, i Martin Luther en partikular, a mantené Agustín den preeminencia entre e promé Tatanan di Iglesia. For di 1505 te ku 1521, Luther tabata miembro di e Orden di e Agustínonan Eremita.
Den Oriente, su siñansanan tabata mas kontroversial i a ser ataká notablemente pa John Romanides, pero otro teólogo i figuranan di e Iglesia Ortodokso Oriental a mustra un aprobashon signifikante di su eskrituranan, prinsipalmente Georges Florovsky. E doktrina mas kontestá asosiá ku e, e filioque, a ser rechasá pa e Iglesia Ortodokso Oriental. Otro siñansanan den disputa ta inkluí su punto di bista riba piká original, e doktrina di grasia i predestinashon. Aunke ta konsiderá ku e ta robes den algun punto, ainda e ta ser konsiderá komo un santu i a influensiá algun Tata Di Iglesia Oriental, principalmente Gregory Palamas. Den  Iglesianan Ortodokso griego i ruso, su fiesta ta ser selebrá riba 15 di yüni. Historiadó Diarmaid MacCulloch a skirbi: "E impakto di Agustin riba pensamentu kristian oksidental no por ser exagerá; solamente su ehèmpel stimá, Pablo di Tarso, tabata mas influyente, i e oksidentalistanan generalmente a mira Pablo dor di bril di Agustin."