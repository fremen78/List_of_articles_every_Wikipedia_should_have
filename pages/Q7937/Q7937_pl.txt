Klimat (z gr. κλίμα lm. κλίματα - skłonność) – wolnozmienne cechy oddziaływań w systemie klimatycznym, obejmującym atmosferę, hydrosferę i powierzchnie lądów. Ustalany jest na podstawie wieloletnich obserwacji różnorodnych składników, najczęściej pomiarów temperatury, opadów atmosferycznych i wiatru uśrednianych w skali miesiąca lub dłuższego okresu.  
Klimat określany jest na podstawie wieloletnich obserwacji pogody dla danego regionu (przynajmniej 30 lat). Klimat na Ziemi kształtują trzy podstawowe procesy klimatotwórcze: obieg ciepła, obieg wody i krążenie powietrza, oraz czynniki geograficzne: układ lądów i oceanów, wysokość n.p.m. Klimat jest jednym z czynników ekologicznych ściśle powiązanych z występowaniem i życiem organizmów (zob. struktura ekosystemu).
Badaniem klimatu zajmuje się klimatologia.


== Czynniki klimatotwórcze ==
Meteorologiczne
radiacyjne
układ ciśnień
fronty atmosferyczne
masy powietrza
prędkość wiatru
Niemeteorologiczne
szerokość geograficzna
rzeźba terenu
odległość od morza
prądy morskie
pokrycie terenu
antropogeniczne
wysokość nad poziomem morza
wielkość i rozmieszczenie lądów i oceanów


== Skale klimatu ==
klimat planetarny
geoklimat
makroklimat
mezoklimat
topoklimat
mikroklimat


== Podział klimatyczny Ziemi ==
klimat okołobiegunowy
klimat umiarkowany
klimat podzwrotnikowy
klimat zwrotnikowy
klimat podrównikowy
klimat równikowy


== Badanie klimatu ==


=== Współczesne ===

Od kilku stuleci badanie klimatu i jego rejestrowanie możliwe jest dzięki pomiarom instrumentów badających pogodę, takich jak: termometry, barometry i anemometry. Instrumenty używane do badania pogody we współczesności a także ich znany błąd, bezpośrednie otoczenie i ich ekspozycja zmieniały się na przestrzeni lat, co należy brać pod uwagę przy analizowaniu klimatu minionych stuleci.


=== Paleoklimatologia ===

Paleoklimatologia jest badaniem klimatu z historii Ziemi. Wykorzystuje dowody z pokrywy lodowej, pierścieni drzew, osadów, koralowców i skał w celu określenia przeszłego stanu klimatu. Pokazuje okresy stabilności i zmian, a także może wskazywać, czy obecne zmiany podążają za wzorcami, takimi jak regularne cykle.


== Zmiany klimatu ==

Zmiana klimatu to zróżnicowanie globalnego lub regionalnego klimatu w czasie. Odzwierciedla zmiany w stanie atmosfery w skalach czasowych od dziesięcioleci do milionów lat. Zmiany te mogą być spowodowane procesami wewnętrznymi Ziemi, siłami zewnętrznymi (np. zmiany natężenia światła słonecznego) lub, ostatnio, działalnością człowieka.

W ostatnich latach, zwłaszcza w kontekście polityki ochrony środowiska, termin „zmiana klimatu” często odnosi się tylko do zmian we współczesnym klimacie, w tym do wzrostu średniej temperatury powierzchni określanej mianem globalnego ocieplenia. W niektórych przypadkach termin ten jest również używany z domniemaniem przyczynowości ludzkiej, jak w Ramowej konwencji Narodów Zjednoczonych w sprawie zmian klimatu.
W przeszłości Ziemia przechodziła okresowe zmiany klimatyczne, w tym cztery główne epoki lodowcowe. Składają się one z okresów lodowcowych, w których warunki są zimniejsze niż normalnie, rozdzielone okresami interglacjalnymi. Nagromadzenie śniegu i lodu w okresie lodowcowym zwiększa albedo powierzchni, odbijając więcej energii słonecznej w kosmos i utrzymując niższą temperaturę atmosfery. Zwiększenie emisji gazów cieplarnianych, m.in. poprzez aktywność wulkaniczną, może zwiększyć globalną temperaturę i spowodować okres interglacjalny. Do przyczyn epok lodowcowych zalicza się: pozycje kontynentów, zmiany orbity Ziemi, zmiany w produkcji energii słonecznej i wulkanizm.


=== Modele klimatyczne ===

Modele klimatyczne wykorzystują metody ilościowe do symulacji interakcji atmosfery, oceanów, powierzchni lądu i lodu. Są wykorzystywane do różnych celów; od badania dynamiki pogody i systemu klimatycznego do prognoz przyszłego klimatu.
Modele mogą wahać się od stosunkowo prostych do dość złożonych: 

prosty model promieniowania cieplnego, który traktuje Ziemię jako pojedynczy punkt i uśrednia wychodzącą energię
model rozszerzony w pionie (modele radiacyjno-konwekcyjne) lub w poziomie
(sprzężone) globalne modele klimatyczne atmosfera-ocean-lód morski, które dyskretyzują i rozwiązują pełne równania dotyczące transferu masy i energii oraz wymiany promieniowania.


== Zobacz też ==
rekordy klimatyczne
strefy klimatyczne
klimatoterapia
Ziemia śnieżka
paleoceńsko-eoceńskie maksimum termiczne (PETM)
klasyfikacja klimatów Köppena


== Przypisy ==


== Linki zewnętrzne ==

 Łukasz Lamża, seria „Wielka zmiana”, Centrum Kopernika Badań Interdyscyplinarnych – Uniwersytet Jagielloński (CKBI UJ), kanał „Copernicus” na YouTube [dostęp 2024-10-08]:
Jak działa klimat Ziemi?, 27 grudnia 2021.
Symulacje klimatyczne, 29 grudnia 2021.
Ewolucja klimatu w 3 szybkich punktach, 3 stycznia 2022.
Klimat w XXI wieku – Polska i świat, 5 stycznia 2022.