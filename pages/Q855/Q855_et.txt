Jossif Stalin (sünninimi Ioseb Džugašvili; 18. detsember 1878 Gori, Tiflisi kubermang, Venemaa Keisririik – 5. märts 1953 Volõnskoje küla Kuntsevo lähedal Moskva oblastis, tänapäeval Moskva) oli Nõukogude Liidu riigi- ja parteijuht aastatel 1924–1953. Stalini nime kasutas ta esimest korda 1913. aastal.
Vladimir Lenini (1870–1924) surma järel haaras Stalin ainuvõimu kommunistlikus parteis ja temast sai Nõukogude riigi diktaator. Tema loodud poliitika sotsialismi ülesehitamiseks ja kommunistliku ühiskonna väljaarendamiseks on tuntud kui stalinism. See inspireeris ka maoismi.
Teda peetakse laialdaselt üheks 20. sajandi mõjukaimaks inimeseks. Alates 1920. aastate keskpaigast kuni 1956. aastani kultiveeriti Stalini isikukultust ning viidi läbi stalinlikud repressioonid. Stalini läbi viidud reformid viisid näljahädani Nõukogude Liidus ja tema tegevus aitas kaasa teise maailmasõja vallapäästmisele. Teda peetakse vastutavaks genotsiidi ja arvukate inimsusvastaste kuritegude eest.


== Nimi ==
Jossif Stalini (vene keeles Иосиф Виссарионович Сталин ehk Jossif Vissarionovitš Stalin) tegelik nimi oli Ioseb Džugašvili (gruusia keeles იოსებ ჯუღაშვილი, vene keeles Иосиф Джугашвили). Nimest Ioseb tulenes ka tema esimene hüüdnimi Soso. Hiljem võttis ta Gruusia kirjaniku Alexander Kazbegi teose bandiidist peategelase järgi hüüdnimeks Koba. 1913. aastal avaldas ta Viinis elades pseudonüümi K. Stalin all "Marksism ja rahvusküsimus", mis tegi ta bolševike seas tuntuks. Sealt alates kasutas Džugašvili nime Stalin.
Tema hüüdnimede ja pseudonüümide hulka kuuluvad Soso, Soselo, Beso, Koba, Petrov, Ivanovitš, Koba Ivanovitš, Ivan Ivanovitš Vissarionovitš, Galiašvili, Simon Džvelaja, K. Kato, Gaios Besovitš Nižeradze, Organez Totomjants, Zahhar Melikjants, Pjotr Tšižikov, Vassili, Vassiljev, Vasja, Vaska, Veidrik Ossip, Ossip Koba, Ivanov, Rõugearmiline Oska, Kaukaaslane, Piimamees, Tšopura (rõugearmiline), Geza (lonkur), Kunkula (taaruja), David, Preester, Isa Koba, Giorgi Berdzenošvili, K. Stefin, Joska Korjavõi (rõugearmiline Joska), K. St, K. Safin, K. Solin, Koba Stalin, J. Džugasvili-Stalin, Peremees.


== Elulugu ==


=== Sündimine ===
Ametlike andmete järgi sündis Stalin 18. detsembril 1879 (vana kalendri järgi 6. detsembril 1879). 
Edvard Radzinski andmetel sündis Stalin tegelikult 18. detsembril (6. detsembril) 1878. Radzinski leidis väljavõtte (fotokoopia NLKP Keskarhiivis) Gori katedraali meetrikast, kus Stalini sünnikande kohta seisab kirjas: 1878. aasta 6. detsember, ristiti 17. detsembril, vanemad – Gori linna elanikud talumees Vissarion Džugašvili ja tema seaduslik naine Jekaterina Georgijevna. Ristiisa – Gori linna elanik talumees Tsihitatrišvili. Sakramentaalse ristimise viis läbi ülempreester Hahalov köster Kvinikidze juuresolekul.
Samas arhiivis on tõend selle kohta, et Jossif Džugašvili lõpetas Gori vaimuliku kooli, ja ka seal on kirjas: sündis 1878. aasta detsembrikuu 6. päeval. On säilinud ankeet, mille Stalin 1920. aastal oma käega on täitnud. Seal on sünniaastana kirjas 1878.
1922. aastal, kui Stalinist sai partei peasekretär, täitis Stalini sekretär Tovstuhha tema eest uue ankeedi, kus ta sünnidaatumiks kirjutas 21. detsember 1879. Sellest ajast vältis Stalin ankeetide täitmist ja jättis selle sekretäride teha. Nii saigi valest sünnidaatumist ametlik sünniaeg.


=== Haridustee ===
Jossif Džugašvili lõpetas 1894. aastal Gori kirikukooli (Горийская церковно-приходская школа) ning astus pärast seda Tiflisi õigeusklikku vaimulikku seminari.
Kuigi Stalin oli nooruses andekas laulja ja õppis koolis viitele, oli ta ka rusikavõitleja, maadleja ja riiukukk. Stalini lapsepõlvesõbra Ioseb Iremašvili sõnul oli Soso Džugašvili kõige parem, aga kõige üleannetum õpilane. Nimelt kasvas ta üles vägivaldses keskkonnas. Ta kannatas tihti oma alkohoolikust isa vägivalla all ning tänavakaklused Gori linnas olid tema lapsepõlve ajal tavalised. Ta oli teiste laste suhtes armutu ja näitas harva üles kaastunnet.


=== Revolutsiooniline tegevus kuni 1917. aastani ===
Jossif Džugašvili astus 1898. aastal Gruusia sotsiaaldemokraatliku liikumise Kolmas grupp ridadesse, 1899. aastal heideti ta vaimulikust seminarist välja (ühe versiooni kohaselt poliitilise tegevuse, teise versiooni kohaselt eksamitele mitteilmumise tõttu).

Aastail 1901–1902 oli VSDTP Tiflisi ja Batumi komitee liige. Pärast 1903. aastal toiminud VSDTP lõhenemist menševikeks ja bolševikeks, toetas algselt menševike platvormi, kuid hiljem liitus bolševikega. Osales 41 saadikuga toimunud VSDT(b)P Tampere konverentsil, mis toimus 25.–30. (vkj 12–17.) detsembril 1905 Soome Suurvürstiriigis. Aastail 1906–1907 osales/organiseeris varjunime Koba all VSDT(b)P finantseerimiseks vajalike finantsvahendite eksproprieerimist Kaukaasias, sealhulga omal ajal kuulsas 1907. aasta Tiflisi postiraharöövis, juunikuus 1907. Oli samal ajal ka aastail 1906–1907 VSDTP Bakuu komitee liige ja VSDT(b)P IV kongressi saadik Stockholmis.
Stalin oli 1908. aastal Bakuu vanglas koos menševiku Andrei Võšinskiga. Pärast vabanemist oli Peterburis bolševike ajalehe Pravda toimetaja, pärast vahistamist viibis administratiivkorras väljasaadetuna asumisel 1911. aastal koos Jakov Sverdloviga Narõmi krais Tomski kubermangus, kust põgenes asumistelt augustikuus 1912. aastal. Pärast põgenemist elas Peterburis, kus 1912. aastal koopteeriti Vladimir Lenini toetusel VSDTP Keskkomiteesse ja VSDTP KK Vene büroosse. Oma tegevuses parteisiseses poliitikas vastandus Vene büroo välismaal emigratsioonis elavatele sotsiaaldemokraatidele (Lenin jne), kes kavandasid maailmarevolutsiooni, samal ajal kui Venemaal tegutsevad sotsiaaldemokraadid keskendusid Venemaal toimuvale.
1913. aastal püüti aga Peterburi ohranka salajase kaastöölise Roman Malinovski info alusel põgenenud Stalin Peterburis kinni ja saadeti uuele asumisele Krasnojarski kubermangu Turuhanskisse, kus viibisid koos Sverdloviga kuni 1917. aasta veebruarirevolutsioonini.
Tema osa Oktoobripöörde ettevalmistamises oli marginaalne, põhifiguurid olid Vladimir Uljanov, Lev Trotski ja teised.


=== Tegevus pärast 1917. aasta oktoobripööret ===
Pärast 1917. aasta oktoobrirevolutsiooni järgset nõukogude võimuhaaramist määrati Jossif Stalin esialgsesse bolševike, vasakesseeride ja menševike koalitsioonivalitsuses Vene SFNV Rahvakomissaride Nõukogus Vene SFNV rahvusasjade rahvakomissariks ja hiljem ka riigikontrolli rahvakomissariks. Samuti osales ta bolševike häälekandja Pravda juhtimises, mille ta võttis üle oma hilisemalt välisministrilt, Stalinile elu lõpuni ustavaks jäänud Vjatšeslav Molotovilt.


=== Venemaa Kodusõjas ===
1918. aastal alanud Venemaa kodusõjas osales Jossif Stalin Punaarmeesse sattunud vana keisririigi sõjaväelaste üle kontrolli teostavates rinnete revolutsioonilistes sõjanõukogudes põhjarindel: Petrogradi kaitsel 1918. aasta mais Loodearmee pealetungi ajal; lääne- ja lõunarindel ning 1920. aastal looderindel Nõukogude-Poola sõjas Mihhail Tuhhatševski ebaõnnestunud maailmarevolutsiooni viimisel Poola ja Lääne-Euroopasse. Kodusõja vältel konkureeris ta mõjuvõimu ja Lenini isikliku soosingu pärast sõja tegeliku juhi Lev Trotskiga, korraldades näiteks Trotski poolt Punaarmees rakendatud endiste tsaariarmee ohvitseride massilisi hukkamisi. Üks Stalini tuntumaid saavutusi oli Nõukogude Venemaad viljaga varustanud Tsaritsõni (hilisema nimega Stalingradi) kaitse organiseerimine.


=== 1920.–1930. aastad ===
1920.–1930. aastatel töötas J. Stalin peamiselt VK(b)P KK aparaadiga ja esines avalikkuse ees harva. VK(b)P peasekretäri ametikoha rajas Lenin 1922. aastal spetsiaalselt Stalinit silmas pidades ning sellele ametikohale võlgnes Stalin hiljem oma kõigutamatu positsiooni NSV Liidu juhina. VK(b)P KK peasekretärina ja Poliitbüroo liikmena oli tema peamiseks vastutusalaks partei ametikohtadele inimeste määramine. Sellest punktist suutis ta oma võimu (partei nimel) laiendada ka riigiaparaadini. 


==== Võimuvõitlus ====
1922. aastal alustas J. Stalin võimuvõitlust liidrikoha eest kommunistlikus parteis, tema põhiliseks vastaseks olid algetapis sõnaosav ja rahva hulgas populaarne Lev Trotski, majandustegelane Nikolai Buhharin, rahvusvahelise kommunistliku liikumise liider Grigori Zinovjev. Võimuvõitluseks L. Trotski vastu moodustas ta G. Zinovjevi ja Lev Kameneviga VK(b)P KK Organiseerimisbüroos juhtgrupi, kellega valmistas ette kõik NSV Liidu kõrgeima võimuorgani VK(b)P KK Poliitbüroo istungite päevakavad ja otsused. Aastakümnevahetusel toimunud võimuvõitluses saavutas edu Stalin, kes ajutiste poliitiliste liitudega oma potentsiaalsed konkurendid kõrvaldas (Lev Trotski, Lev Kamenev, Grigori Zinovjev, Nikolai Buhharin). VK(b)P KK Organiseerimisbüroo tegi otsuseid NSV Liidu kõrgemate parteiliste ja rahvamajanduse juhtkaadrite nomenklatuuri ametisse määramise kohta. Kõrgemasse nomenklatuuri kuuluvad ametnikud ja parteiorganisatsioonide liidrid oli ka traditsiooniliselt kommunistliku partei kongresside saadikud, mis kindlustas J. Stalinile nende toetuse kongressidel.
Hilisemal ajalookujutuse muutmisel pööras Stalin ka hiljem suurt tähelepanu, lastes kommunistliku partei ametlikus ajaloos "ÜK(b)P ajaloo lühikursus" kujutada sündmusi talle vajalikul viisil sõltumata tegelikult toimunust. Levinud oli dokumentide hilisem muutmine, sealhulgas isegi fotode retušeerimine, kust kaotati ebasoosingusse langenud ja kommunistliku partei tehtud "ebaõigetes" otsustes süüdistatud isikud.


==== Industrialiseerimine ja kollektiviseerimine ====
1930. aastail pidas Stalin eri ametikohti, nagu Rahvuste rahvakomissar ja Tööliste ja talupoegade inspektsiooni rahvakomissar. "Uue Sotsialistliku Ofensiivi" (I viisaastak) ajal oli ta mõjuka Tööliste ja Kaitsenõukogu liige. Nendelt strateegilistelt ametikohtadelt kontrollis ta kas otseselt partei nimel või parteiorganite valitsemise kaudu peaaegu kõiki valdkondi, tehes ettepanekuid ja koostades poliitilisi juhtnööre kõige kohta alates tööstusest ja kollektiviseerimisest kuni ajalookirjutuseni.
Kui marksistlikule tõlgendusele ja selle rakendusele Lenini valitsemisajal viidatakse kui leninismile, siis eriti I viisaastakut (1928–1932) ja II maailmasõja perioodi käsitletakse Nõukogude ajaloos tavaliselt stalinistlikuna. Jossif Stalin viis peasekretärina ellu Vladimir Lenini poliitikat, mille eesmärk oli kehtestada sotsialistlik ühiskonnakord. Selleks arendas ta industrialiseerimise loosungi all võimsa sõjatööstuskompleksi. Vahendeid selleks saadi NSV Liidu kodanike ekspluateerimisest kollektiviseerimise, töönormide kehtestamise ja sotsialistliku võistluse arendamise (stahhanovlus), tööd saboteerivate kahjurite vastaste kampaaniate ning vangide tööjõu massilise rakendamise teel. Stalin muutis korduvalt poliitilist kurssi. Nii tühistas ta Lenini algatatud uue majanduspoliitika (NEP, novaja ekonomitšeskaja politika), mis lubas areneda kollektiivmajanduse kõrval ka eraettevõtetel, hiljem keelati eraettevõtlus Nõukogude Liidus sootuks. Kollektiviseerimise käigus muutis Stalin korduvalt oma avalikke seisukohti selle suhtes, kas või mil määral tohib või peab talupoegade kollektiivmajanditesse sundimisel kasutada vägivalda.


==== Poliitilised repressioonid ====
Talle olid iseloomulikud ulatuslikud näidiskohtuprotsessid, mida ta korraldas juba 1920. aastate lõpust (vt Esimene Moskva protsess, Kolmas Moskva protsess). Avalikult olid protsessid suunatud kommunistliku partei ühtsuse tagamisele ja selle kildkondlike huvidega õõnestajate paljastamisele, tegelikult aga esitati neil kõrvuti nii tõepäraseid kui ka võltsitud tõendeid ja manipuleeriti pealtvaatajatega, et mõista hukka kõik, keda Stalin soovis. Kui algul oli protsesside tulemuseks peamiselt seniste riigi- ja parteijuhtide kõrvaldamine ametist, siis ajapikku lõppesid need süüdimõistetute pikaajaalise vabadusekaotuse ja surmaotsusteni. Nõukogude poliitiliste uurimisorganite GPU, OGPU ja NKVD siht oli uurimisalused täielikult murda. Nii tunnistas kommunismi üks peamisi ideolooge Buhharin, keda Lenini valitsusajal hüüti "partei lemmikuks", end vanglas süüdi kõigis süüdistuse punktides ja palus puhtsüdamlikku kahetsust ilmutades asjatult oma elu eest. Üksteise järel kõrvaldas Stalin parteis ja riigis nii tegeliku, näilise kui ka võimaliku opositsiooni.
Stalini paranoia süvenes, ainuvõimu saavutanuna tabas Nõukogude Liitu repressioonide ehk küüditamiste lained, kus asustati ümber terveid rahvaid (tatarlased, tšetšeenid) ( Eestis 1941 ja 1949). Kõige enam aitab tema toimepandud kuritegudest ja õudustest aru saada Aleksandr Solženitsõni suurteos "Gulagi arhipelaag".

 Pikemalt artiklis Trotskism, Nõukogudevastane parempoolne trotskistlik blokk, Trotskistlik-zinovjevlik vandenõu, Suur terror


==== Ainuvõim ja isikukultus ====
1930. aastatel muutus Stalini ülistamine "geniaalse juhina", "suure Stalinina" jne nii püsivaks, universaalseks ja täielikuks, et võib rääkida tema diktatuurist. Stalini isikukultus kestis kuni tema surmani. Teda peeti nii ületamatuks riigi- ja väejuhiks kui ka geniaalseks filosoofiks ja teadlaseks. Nii näiteks väideti, et tema teos "Marksism ja keeleteaduse küsimused" on muutnud kõigi teaduste suunda. Stalini järgi nimetati nii laevu ja asutusi kui ka terveid linnu (Stalingrad, Stalinabad) ja haldusüksusi (Stalingradi oblast). Tema nime kandsid nii riiklikud kui ka rahvusvahelised auhinnad, näiteks Rahvusvaheline Stalini rahupreemia.


==== Välispoliitika ====
Kui algselt olid bolševikud tulnud võimule maailmarevolutsiooni loosungi toel, mis lubas kapitalistliku korra kiiret kukutamist kogu maailmas, siis edaspidi sai maailmarevolutsioonist Stalini jaoks retooriline vahend, millega võidi õigustada naaberriikide vallutamist ja nukurežiimide püstitamist, kuid mis ei seganud vajaduse korral suhete sisseseadmist natsistliku Saksamaaga või kapitalistlike riikidega (liitlased Teises maailmasõjas) ning lahkhelisid sotsialismimaadega (Josip Broz Tito Jugoslaavia, Mao Zedongi Hiina).


=== Teine maailmasõda ===
Stalini algatusel sõlmiti 23. augustil 1939 Nõukogude Liidu ja Saksamaa vahel Molotovi-Ribbentropi pakt, mida võib lugeda Teise maailmasõja alguseks ja seega Stalinit üheks Teise maailmasõja vallapäästjaks.
Stalin plaanis oodata, kuni lääneriigid on üksteist maailmasõjas välja kurnanud, ja siis ise neid rünnata. Nimetatud plaan luhtus, sest Saksamaa sai lääneliitlastest välksõjaga jagu ja pikka kurnamissõda ei järgnenud. Selle asemel jõudis Hitler Nõukogude Liitu enne rünnata: 22. juunil 1941. Hitler ründas Nõukogude Liitu ajal, mil Nõukogude Liit oli osa autorite arvates ise suurrünnakuks valmistumas ning seega kaitsetu. Seetõttu kandis Nõukogude Liit alguses tohutuid kaotusi. Lisaks oli Punaarmee valmis ainult ründesõjaks, kuid mitte kaitsesõjaks. Stalini salajasi ettevalmistusi sõjaks on oma raamatutes põhjalikult käsitlenud endine Nõukogude luuraja Viktor Suvorov, aga ka akadeemilised ajaloolased (nt Mihhail Meltjuhhov).

Stalin võttis endale ise kõrgeima sõjaväelise auastme, kuulutades end generalissimuseks. Sõja vältel vahetas ta korduvalt välja armee juhtkonna, otsustades põhiliste strateegiliste küsimuste üle isiklikult.


== Stalini pärand ja hilisem diskussioon ==
Eksisteerib selge erinevus Stalini diktatuuri ning nii-öelda puhta isikudiktatuuri vahel. Jossif Stalin, ehkki oma isikliku poliitilise masinavärgi ehitaja, kasvatas oma võimu peamiselt partei liinis ning tegutses NLKP raames, mis eksisteeris enne ning ka pärast Stalini surma, ehkki elas üle suured muudatused. Võimuvõitlust NSV Liidus pärast 1956. aastat eristab selle eelsest ajast peamiste poliitiliste konkurentide eksiili saatmine. Stalini-järgsed parteijuhid saavutasid kiirest konsensuse selles, et partei ja riigi ladviku suhtes enam surmanuhtlust ei rakendataks; üks viimaseid surmamõistetud juhte oli NKVD endine ülem Lavrenti Beria.
Stalin oli nii NSV Liidu juht kui ka sümbol. Radzinski kirjeldab Stalini biograafias Jossif Stalini äkilist reaktsiooni, kui tema poeg Vassili kuulutas: "Ka mina olen Stalin!" Radzinski väitel karjunud Vassili isa, et isegi mitte tema ise ei ole Stalin, kuna Stalin on enamat kui inimene, Stalin on terve riik. Kui Stalini surma järel hakati tema tegevust ümber hindama, miljonite kaupa süüdi mõistetuid vangilaagritest vabastama ja tapetuid postuumselt rehabiliteerima, loobuti ka Stalinist NSV Liidu sümbolina.
Pärast Stalini surma pani NLKP Stalini võimu ajal toime pandud genotsiidi ja inimsusvastaste kuritegude eest vastutuse Jossif Stalinile isiklikult, vabastades vastutusest NLKP ja enamik teisi toonaseid juhte, kes olid võimule tulnud Stalini valitsusajal tema protežeedena ning seetõttu ka ise tema tegudes osalised. Stalini hukkamõistule Nikita Hruštšovi ajal järgnes tema osaline rehabiliteerimine Leonid Brežnevi võimul olles, mil ei tahetud rääkida Stalini-aegsetest kuritegudest.
Stalini järglased peasekretäri ametikohal (Hruštšov, Brežnev) üritasid NSV Liidu sise- ja välispoliitikat muuta ning reformida, kasutades teadmisi ja kogemusi, mis olid omandatud Stalini ajal.
Nii Venemaal kui ka Läänes leidub arvukalt inimesi, kes peavad Stalini tegevust eelkõige positiivseks ning kes õigustavad tema kuritegusid vajadustega rasketes poliitilistes tingimustes ja väiksemate korrumpeerunud võimukandjate kuritarvitustega. Stalini ülistajad nimetavad tema teeneks nii Nõukogude Venemaa arendamist tsaariaegsest agraarmajandusest moodsaks tööstusmaaks kui ka fašismi purustamist Teises maailmasõjas.
Aastal 2008 telekanali Rossija kõigi aegade tähtsaima venelase leidmiseks korraldatud rahvahääletusel sai Stalin Aleksander Nevski ja Pjotr Stolõpini järel kolmanda koha, edestades napilt Aleksandr Puškinit.


== Perekond ==
Jossif Stalini perekond:

esimene abikaasa Kato Svanidze (Jekaterina Džugašvili; 1885–1907)
poeg Jakov Džugašvili (1907–1943)
esimene abikaasa (Zoja Džugašvili) (neiuna Gunina; 1908–1957)
teine abikaasa Julija Džugašvili (neiuna Judif Meltzer; surnud 1967 või 1968)
tütar Galina Jakovlevna Džugašvili (1939–2007)
teine abikaasa Nadežda Allilujeva-Džugašvili 1901–1932), töötas Rahvakomissaride Nõukogus sekretäri-masinakirjutajana, hiljem VK(b)P KK sekretäri Vladimir Uljanovi sekretariaadis, tegi kaastööd ajakirjadele Revolutsija i Kultura, ajalehele Pravda, tegeles lastekodudega; aastatel 1929–1932 õppis Tööstusakadeemias.
poeg Vassili Stalin (1921–1962)
esimene abikaasa Galina Stalina (neiuna Burdonovskaja; surnud 1990)
poeg Aleksandr Burdonski (endine perekonnanimi Stalin) (1941–2017)
tütar Nadežda Stalina (sündis 1943)
teine abikaasa Jekaterina Stalina (neiuna Timošenko; surnud 1983)
poeg Vassili Stalin (1949–1972), sõjaväelane (lendur)
tütar Svetlana Stalina (1947–1990)
kolmas abikaasa (Kapitolina Stalina; neiuna Vassiljeva)
tütar Svetlana Allilujeva alias Lana Peters (1926–2011)
esimene abikaasa Grigori Morozov (1921–2002)
poeg Jossif Allilujev (1945–2008)
teine abikaasa Juri Ždanov (1918–2006)
tütar Jekaterina Ždanova (sündis 1950)


== Isiklikku ==
Stalin suitsetas piipu ning armastas juua Gruusia veine (khvanchkara vein). Eraelus säilitas ta Nõukogude juhtide esimesele põlvkonnale omast lihtsat elustiili ja oli kohati koonerdamiseni kokkuhoidlik.
Oma isikliku eluloo suhtes oli Stalin kiivas. Eluajal ilmus temast Nõukogude Liidus üksainus lühike ametlik biograafia, mille käsikirja ta ise hoolikalt üle vaatas ja tsenseeris. Ka kirjanikel ei lubanud Stalin tunda liigset huvi tema tegelikku elulugu kajastavate dokumentide vastu.


== Parteikarjäär ==
VSDTP – Venemaa Sotsiaaldemokraatliku Tööliste Partei liige 1898. aastast
VSDT(b)P, Venemaa ja Nõukogude Liidu Kommunistliku Partei keskkomitee liige alates 1919. aastast kuni surmani 1953. aastal,
VSDT(b)P, Venemaa ja Nõukogude Liidu Kommunistliku Partei keskkomitee poliitbüroo/presiidiumi liige alates 1917 kuni surmani 1953. aastal,
VSDT(b)P, Venemaa ja Nõukogude Liidu Kommunistliku Partei keskkomitee organiseerimisbüroo liige alates 25. märtsist 1919 kuni 16. oktoobrini 1952,
Venemaa ja Nõukogude Liidu Kommunistliku Partei Keskkomitee sekretariaadi liige alates 10. aprillist 1922 kuni surmani 1953. aastal.


== Karjäär NSV Liidu riigiametites ==
1917–1922, Vene SFNV Rahvuste Rahvakomissariaadi rahvakomissar
1919–1920, Vene SFNV Riigikontrolli rahvakomissariaadi rahvakomissar
1920–1922, Vene SFNV Tööliste ja Talupoegade Inspektsiooni rahvakomissar
1920. aastal Vabariigi Sõja-Revolutsiooninõukogu liige
1922–1934 VK(b)P/ÜK(b)P KK peasekretär
1934–1953 ÜK(b)P KK sekretär
1941–1953 NSV Liidu Rahvakomissaride Nõukogu / NSV Liidu Ministrite Nõukogu esimees
1941–1945 NSV Liidu Riikliku Kaitsekomitee esimees ja NSV Liidu Relvajõudude kõrgeim ülemjuhataja
1941–1946 NSV Liidu kaitse rahvakomissar
1946–1947 NSV Liidu Ministrite Nõukogu esimees ja NSV Liidu relvajõudude minister
1947–1953 Eesti NSV II ja III Ülemnõukogu liige


== Mälestuse jäädvustamine ==
 Pikemalt artiklites Stalini mälestusmärkide loend ja Jossif Stalini järgi nimetatud kohad
1957. aastal avati Stalini sünnilinnas Goris Jossif Stalini muuseum.


== Vaata ka ==
Jossif Stalini järgi nimetatud kohad
Stalini mälestusmärkide loend
Stalinism


== Viited ==


== Kirjandus ==


=== Stalini teosed ===
Jossif Stalin "Riikliku Kaitsekomitee esimehe J. V. Stalini raadiokõne 3. juulil 1941", Poliitiline Kirjandus, 1941
Jossif Stalin "Nõukogude Liidu Suurest Isamaasõjast", Poliitiline Kirjandus, 1944 (kordustrükid 1945 ja 1946)
Jossif Stalin "Oktoobrirevolutsioon ja vene kommunistide taktika", Poliitiline Kirjandus, 1947
Jossif Stalin "Marksism ja keeleteaduse küsimused", Eesti Riiklik Kirjastus, 1951
Jossif Stalin "Aruandekõne ÜK(b)P Keskkomitee tööst partei XVIII kongressil", Eesti Riiklik Kirjastus, 1952
Jossif Stalin "Dialektilisest ja ajaloolisest materialismist", Eesti Riiklik Kirjastus, 1952
Jossif Stalin "Leninismi küsimusi" Poliitiline Kirjandus, 1945 (kordustrükk 1952)
Jossif Stalin "Lühidalt lahkhelidest parteis", Eesti Riiklik Kirjastus, 1952
Jossif Stalin "Teosed", Eesti Riiklik Kirjastus, 1952


=== Teosed Stalini kohta ===
Jemeljan Jaroslavski "Seltsimees Stalin", Poliitiline Kirjandus, 1944
"Stalinlik sugupõlv", Ilukirjandus ja Kunst, 1946
"Taga-Kaukaasia vanade tööliste jutustusi Suurest Stalinist", Poliitiline Kirjandus, 1946
"Jossif Vissarionovitš Stalin", Poliitiline Kirjandus, 1947 (kordustrükid 1951 ja 1953)
Georgi Aleksandrov "Meid kaitseb Lenini-Stalini suur lipp", Poliitiline Kirjandus, 1947
Georgi Aleksandrov "J. V. Stalini teos «Marksism ja keeleteaduse küsimused» – loova marksismi suur eeskuju", Eesti Riiklik Kirjastus, 1951
Aleksandr Oparin "Seltsimees J. V. Stalini keeleteaduse küsimusi käsitlevate tööde tähtsus nõukogude bioloogiateaduse arenemisele", Eesti Riiklik Kirjastus, 1952
Kaarel Haav ja Rein Ruutsoo "Eesti rahvas ja stalinlus", Olion, 1990
"Stalinlik vägivallamasin", Olion, 1990
Veikko Huovinen "Onu Joss", Koolibri, 1993
Edvard Radzinski "Stalin", Varrak, 2000
"Stalin", Eesti Entsüklopeediakirjastus, 2001
"Netinalju Stalinist", Eesti Kirjandusmuuseum, 2004
Viktor Jerofejev "Hea Stalin", Tänapäev, 2005
Simon Sebag Montefiore "Stalin", Varrak, 2005
Solomon Volkov "Šostakovitš ja Stalin", Tänapäev, 2005
Vladlen Sirotkin "Stalin", Olion, 2007
Simon Sebag Montefiore "Noor Stalin", Varrak, 2008
Rupert Butler "Stalini hirmuvalitsus", Pegasus, 2010
Olev Remsu. Teine kiri sõbrale. Stalin. Kogumik Aja Kirju, Petrone Print, 2016


=== Teoseid Stalini perekonnast ===
Varvara Samsonova "Stalini tütar", Olion, 2002
Boriss Sokolov "Vassili Stalin", Huma, 2004


== Välislingid ==

Stalini raamatu "Dialektilisest ja ajaloolisest materialismist" tõlge (eesti keeles)
Referaat Stalini varastest seisukohtadest rahvusküsimuses (eesti keeles)
Diktaatori portree noore mehena (Simon Sebag Montefiore biograafia eestikeelse väljaande arvustus)
Ю. ФЕЛЬШТИНСКИЙ Сборник статей, материалов и документов: Был ли Сталин агентом охранки?
Amos Chapple. The Death Of Stalin: 70 Years Ago // Photos made by Soviet photographers, and one American observer, show the funeral of the U.S.S.R's most infamous dictator as viewed from behind the scenes and in front of the official cameras. RFE/RL, 3. märts 2023