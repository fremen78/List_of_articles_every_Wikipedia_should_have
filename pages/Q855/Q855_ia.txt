Iosif Stalin (nascite Ioseb Besarionis Dze Jughašvili, იოსებ ბესარიონის ძე ჯუღაშვილი in georgiano; Iosif Vissarionovič Džugašvili, Ио́сиф Виссарио́нович Джугашви́ли in russo le 6 de decembre 1878 a Gori, in le actual Georgia e morte le 5 de martio 1953 a Moscova) esseva le Secretario General del Partito Communista de 1922 usque su morte in 1953. In le annos post  le morte de Vladimir Lenin in 1924, ille se faceva le capite del Union Sovietic. Stalin initiava un economia commandate, reimplaciante le Nove Politica Economic del annos 1920 con su Planos Quinquennal e initiava un era de industrialisation rapide e collectivisation economic. 
In le annos 1930, Stalin initiava le Purga Magne (etiam cognoscite como le "Terror Magne"), un campania pro purgar le Partito Communista de gente accusate de sabotage, terrorismo, o traition; le purga tosto se extendeva al militar e al alteres sectores del societate sovietic. Le accusate frequentemente esseva executate, imprisionate in campos de labor (nominate gulag), e in le annos depost, milliones de personas de minoritates ethnic esseva deportate. Etiam, le tumulto del sector agricultural del economia del Union Sovietic causate per le economia planate causava fame extensive, notabilemente le fame catastrophic sovietic de 1932 e 1933 (cognoscite in Ukraina como le Holodomor).
Stalin esseva le capite del governamento del Union Sovietic quando in 1939 ille firmava le Pacto de Molotov-Ribbentrop, que securava le frontieras del est del Union Sovietic, facente possibile le invasiones tosto sequente de Polonia, Finlandia, le statos baltic, Bessarabia, e le nord de Bukovina. Quando Germania violava le pacto in 1941, le Union Sovietic jungeva le Alliatos e formava un rolo importante in le disfacta del Axe, con le plus grande costo human de tote le nationes in le guerra. Postea, Stalin contradiceva su dictos del conferentias alliate e installava governamentos communistic in le majoritate de Europa del est, formante un bloco. Iste bloco esseva un parte integral del "Cortina Ferric". Iste initiava un era de antagonismo antioccidental nominate le Guerra Frigide.
Stalin faceva effortios pro augmentar su imagine public, e iste effortios creava un culto de personalitate; ma su successor, Nikita Khruschchev, denunciava su legato e initiava le processo de "destalinisation" del Union Sovietic.