L'ocean Atlantic, popularament la mar Gran(d)a, mar Major(a), mar del Ponent o encara lo Peugue, es un dels cinc oceans de la Tèrra. Es situat entre America a l'oèst e Euròpa e Africa a l'èst.
L'ocean Atlantic ocupa una conca alargada en forma d'S espandida del nòrd al sud e devesida en Atlantic nòrd e Atlantic sud pels corrents eqüatorials a una latitud de 8° nòrd. L'Atlantic es ligat a l'ocean Pacific per l'ocean Artic al nòrd e pel pas de Drake al sud, e tanben per un passatge artificial qu'es lo canal de Panamà entre l'America del Nòrd e l'America del Sud.
A l'èst, la linha que dessepara l'Atlantic de l'ocean Indian es lo meridian 20° èst. L'Atlantic es despartit de l'ocean Artic per una linha que va de Groenlàndia fins al nòrd de Norvègia.
Cobrissent aproximativament 20% de la superficia terrèstra, l'ocean Atlantic es lo segond per òrdre d'importància aprèp l'ocean Pacific.
Ambe las seunas mars adjacentas, ocupa una aira de 106 450 000 km2, e sens elas 82 362 000 km2. L'aira de tèrra que drena a l'Atlantic es quatre còps aquela del Pacific o de l'ocean Indian. Lo volum d'aiga es de 354 700 000 km3 ambe las seunas mars adjacentas e 323 600 000 km3 sens elas. La prigondor mejana es de 3926 m. La prigondor maximala es de 8605 m dins la fòssa de Puerto Rico.
L'ocean Atlantic a de còstas descopadas irregularas amb fòrça baias, golfes e mars:
-Mar Cariba               -Mar Mediterranèa
-Golf de Mexic                     -Mar Negra
-Golf de Sant Laurenç              -Mar del Nòrd
-Baia d'Hudson                     -Mar Baltica
-Baia de Baffin                    -Mar de Barents
-Mar de Norvègia-Groenlàndia         -Mar de Weddel
Una autra caracteristica es que lo seu nombre d'illas es pro redusit:
-Illas Svalbard o Spitsbergen
-Groenlàndia
-Islàndia
-Fernando de Noronha
-Açòres
-Madèira
-Canàrias
-Cap Verd
-Bermudas
-Índias Occidentalas
-Ascencion (illa)
-Santa Elena
-Tristan da Cunha
-Falkland Malvinas
-Georgia del Sud
-Cariba


== Articles connèxes ==

Mar Oceana
Atlantida
Mar
Ocean


== Nòtas e referéncias ==