Telinga (Jawi: ‏تليڠا‎code: ms is deprecated ‎) merupakan sebuah organ badan yang mampu mengesan bunyi dan juga berperanan dalam keseimbangan dan kedudukan tubuh. Telinga pada haiwan vertebrata memiliki dasar yang sama daripada ikan hingga manusia, dengan beberapa kepelbagaian bergantung kepada fungsi dan spesies.
Setiap vertebrata memiliki satu pasang telinga, kedua-duanya terletak bersimetri pada bahagian yang berlawanan di kepala, untuk menjaga keseimbangan dan kedudukan bunyi.
Bunyi ialah bentuk tenaga yang bergerak menerusi udara, air, atau benda lain, dalam bentuk gelombang. Walaupun telinga yang mengesan bunyi, fungsi pengenalan dan tafsiran dilakukan di otak dan sistem saraf pusat. Rangsangan bunyi disampaikan ke otak melalui saraf yang menyambungkan telinga dan otak (nervus vestibulokoklearis).


== Telinga manusia ==


=== Bahagian telinga ===
Telinga terdiri daripada tiga bahagian: telinga luar, telinga tengah, dan telinga dalam.


==== Telinga luar ====
Bahagian luar merupakan bahagian terluar telinga. Telinga luar terdiri daripada cuping telinga, lubang telinga, dan saluran telinga luar. Telinga luar meliputi cuping telinga atau pinna, lubang telinga atau meatus auditorius eksternus, dan gegendang telinga atau membrana timpani.
Bahagian cuping telinga berfungsi untuk membantu mengarahkan bunyi ke dalam lubang telinga dan akhirnya menuju ke gegendang telinga. Bentuk yang begitu rumit pada telinga luar berfungsi untuk menangkap bunyi dan bahagian terpenting ialah lubang telinga. Saluran ini merupakan hasil susunan tulang dan rawan yang dilapisi kulit tipis. 
Di dalam saluran terdapat banyak kelenjar yang menghasilkan zat seperti lilin yang disebut serumen atau tahi telinga. Hanya bahagian saluran yang menghasilkan sedikit serumen yang memiliki rambut. Pada hujung saluran terdapat gegendang telinga yang meneruskan bunyi ke telinga dalam.
Keradangan pada bahagian telinga ini disebut sebagi otitis eksterna. Hal ini biasanya terjadi kerana kebiasaan mengorek telinga dan akan menjadi masalah bagi pesakit diabetes mellitus .


===== Telinga luar dan kebudayaan =====
Walaupun bahagian cuping telinga tidak begitu penting, bahagian ini sering digunakan untuk memperbaiki wajah. Dalam masyarakat Barat, telinga yang terlalu besar dan kelihatan tidak simetri akan memburukkan penampilan. Pembedahan pertama untuk mengatasi hal ini diterbitkan pada 1881.

Telinga juga menjadi tempat perhiasan selama ribuan tahun, terutama dengan menindik telinga.
Dalam beberapa kebudayaan, perhiasan tersebut ditempatkan untuk menarik dan memperbesar daun telinga.


==== Telinga tengah ====
Telinga tengah meliputi gegendang telinga, 3 tulang osikel pendengaran (tukul, andas dan rakap). Pinggir tiub Eustachio juga berada di telinga tengah.
Getaran suara yang diterima oleh gegendang telinga akan disampaikan ke tulang pendengaran. Setiap tulang pendengaran akan menyampaikan getaran ke tulang berikutnya. Tulang stap yang merupakan tulang terkecil di tubuh meneruskan getaran ke koklea. 
Pada manusia dan haiwan darat yang lain, telinga tengah dan saluran pendengaran akan terisi udara dalam keadaan normal. Tidak seperti pada bahagian luar, udara pada telinga tengah tidak berhubungan dengan udara di luar tubuh.
Tiub Eustachio menghubungkan ruangan telinga tengah ke kerongkong. Dalam keadaan biasa, hubungan tiub Eustachio dan telinga tengah tertutup dan terbuka ketika mengunyah dan menguap. Hal ini menjelaskan mengapa penumpang kapal terbang berasa 'pekak sementara' ketika mendarat. Rasa 'pekak' disebabkan wujudnya perbezaan tekanan antara udara sekeliling. Tekanan udara di sekitar telah menurun, sedangkan di telinga tengah merupakan tekanan udara biasa. Perbezaan ini dapat diatasi dengan mekanisme mengunyah sesuatu atau menguap.
Peradangan atau jangkitan pada bahagian telinga ini disebut sebagai Otitis Media.


==== Telinga dalam ====
Koklea (mengandungi bendalir): Mengesan dan menukar getaran bunyi kepada impuls saraf

Salur separuh bulat (mengandungi bendalir): Mengesan kedudukan kepala dan membantu mengawal keseimbangan badan

Saraf auditori: Menghantar impuls saraf dari koklea kepada otak untuk ditafsirkan. Proses ini juga di mana proses bahawa getaran bunyi ditukar dan ditafsirkan kepada bunyi yang kita dengar di dalam kehidupan harian seperti musik dan perbahasan sebagai contoh.


===== Pendengaran =====

Telinga dalam terdiri daripada labirin bertulang, sebuah rangkaian rongga pada tulang pelipis yang dilapisi periosteum yang berisi cairan perilimfa dan labirin bermembran, yang terletak lebih dalam dan memiliki cairan endolimfa. Di depan labirin terdapat koklea. 
Bahagian atas skala media dihadkan oleh membran vestibularis atau membran Reissner dan sebelah bawah dihadkan oleh oleh membran basilaris. Di atas membran basilaris terdapat organo corti yang berfungsi mengubah getaran suara menjadi impuls.
Organo corti terdiri daripada sel rambut dan sel penyokong. Di atas sel rambut terdapat membran tektorial yang terdiri dari gelatin yang lentur, sedangkan sel rambut akan dihubungkan dengan bagian otak dengan saraf vestibulokoklearis.


===== Keseimbangan =====
Selain bahagian pendengaran, bahagian telinga dalam terdapat pengesan keseimbangan. Bahagian ini secara struktur terletak di belakang labirin yang membentuk struktur utrikulus dan sakulus serta tiga salur separa bulat atau kanalis semisirkularis. Kelima-lima bahagian ini berfungsi mengatur keseimbangan badan dan memiliki sel rambut yang akan dihubungkan dengan bahagian keseimbangan dari saraf vestibulokoklearis.


== Organ pendengaran haiwan invertebrata ==
Hanya haiwan vertebrata yang memiliki telinga, walaupun beberapa invertebrata mampu mengesan suara dengan pengesan tertentu. Pada serangga, organ timpani digunakan untuk mendengar suara. 
Beberapa haiwan juga menggunakan kakinya untuk mengenal suara seperti pada labah-labah. Ulat bulu menggunakan bulu pada tubuhnya untuk merasa getaran dan memungkinkan mereka untuk bertindakbalas terhadap bunyi.


== Rujukan ==

 Takrifan kamus telinga di Wikikamus
 Kategori berkenaan Telinga di Wikimedia Commons
(Inggeris) Protein behind hearing
(Inggeris) Effect of sound waves (Flash animation)
(Inggeris) 3D Ear page