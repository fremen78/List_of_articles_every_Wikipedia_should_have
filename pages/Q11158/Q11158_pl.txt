Kwasy – związki chemiczne wykazujące charakter kwasowy, co w zależności od definicji może oznaczać zdolność do:

zakwaszania środowiska, tj. obniżania jego pH (definicja Arrheniusa),
dostarczania kationów wodorowych (definicja Brønsteda-Lowry’ego),
przyjmowania pary elektronowej (definicja Lewisa).
W najprostszym rozumieniu kwasy to związki chemiczne zawierające łatwo dysocjujące atomy wodoru. W roztworach wodnych dysocjują one na kation wodorowy i anion reszty kwasowej. Związki chemiczne o właściwościach przeciwnych do kwasowych to zasady.


== Kwas klasyczny ==

Kwas według klasycznej definicji Arrheniusa to każdy związek, który wprowadzony do roztworu wodnego zwiększa stężenie jonów oksoniowych H3O+ (zmniejsza pH roztworu). Automatycznie zasadą jest każdy związek, który zwiększa stężenie jonów wodorotlenkowych OH−. Definicja ta ma głównie zastosowanie do roztworów wodnych.
W wyniku reakcji kwasów z zasadami powstają zazwyczaj sole.


== Kwas Brønsteda-Lowry’ego ==

Według teorii kwasów i zasad Brønsteda-Lowry’ego, kwas to każdy związek chemiczny, który w warunkach danej reakcji jest donorem, czyli inaczej dostarczycielem jonu wodorowego H+.
Z drugiej strony zasada to każdy związek chemiczny, który może być akceptorem, czyli inaczej przyjmującym jon wodorowy. W reakcji kwasu i zasady Brønsteda-Lowry’ego powstaje nowy kwas i nowa zasada.
Np. w reakcji:

HA + B ⇌ A− + HB+
Związek HA jest kwasem a związek B zasadą. Jon A− jest nową zasadą, a HB+ nowym kwasem.
Przykład reakcji:

H2O + NH3 ⇌ OH− + NH+4
Związki chemiczne (z wyjątkiem niektórych bardzo mocnych zasad i kwasów) mogą w zależności od warunków pełnić rolę kwasu lub zasady.


== Kwas Lewisa ==

Inną, bardziej ogólną definicję kwasu podał Gilbert Lewis: kwas to związek chemiczny, który jest akceptorem (przyjmującym) w warunkach danej reakcji parę elektronową (więc zasada jest donorem pary elektronowej).
Definicja nie obejmuje klasycznych kwasów (tj. kwasów protonowych np. HCl), które według teorii Brønsteda-Lowry'ego są kwasami, w myśl definicji Lewisa kwasami nie są. Stanowią one zaś addukty kwasowo-zasadowe.
Definicja Lewisa obejmuje natomiast związki chemiczne, które zachowują się jak kwasy, bo mają silny deficyt elektronów, mimo że w ogóle nie posiadają w swojej strukturze atomu wodoru (np. chlorek glinu). Związki są nazywane kwasami Lewisa.
W przypadku zasad, definicje Lewisa i Brønsteda-Lowry’ego praktycznie się pokrywają – tzn. nie istnieją takie związki, które by były zasadami według definicji Lewisa, a nie były nimi według definicji Brønsteda-Lowry’ego.
Jeszcze bardziej ogólnym od kwasów i zasad Lewisa podziałem związków chemicznych pod kątem nadmiaru lub deficytu elektronów są pojęcia elektrofila i nukleofila.


== Wybrane kwasy ==
Wybrane tlenowe kwasy nieorganiczne
kwas azotowy (azotowy(V)), HNO3
kwas azotawy (azotowy(III)), HNO2
kwas siarkowy (siarkowy(VI)), H2SO4
kwas siarkawy (siarkowy(IV)), H2SO3
kwas nadtlenodisiarkowy, H2S2O8
kwas fosforowy (fosforowy(V)), H3PO4
kwas fosfonowy (fosforawy, fosforowy(III)), H3PO3
kwas węglowy,  H2CO3
kwas podchlorawy, (chlorowy(I)) HClO
kwas chlorawy (chlorowy(III)), HClO2
kwas chlorowy (chlorowy(V)), HClO3
kwas nadchlorowy (chlorowy(VII)), HClO4
kwas borowy, H3BO3
Wybrane beztlenowe kwasy nieorganiczne
kwas fluorowodorowy, HFaq
kwas chlorowodorowy (solny), HClaq
kwas bromowodorowy, HBraq
kwas jodowodorowy, HIaq
kwas siarkowodorowy, H2Saq
kwas cyjanowodorowy, HCNaq
Wybrane kwasy organiczne

kwasy karboksylowe:
kwas mrówkowy, HCOOH
kwas octowy, CH3COOH
kwas szczawiowy, (COOH)2
kwas benzoesowy, PhCOOH
kwas mlekowy, CH3CH(OH)COOH
kwas cytrynowy, HOOC−CH2−C(OH)(COOH)−CH2−COOH
kwasy organiczne niezawierające grupy karboksylowej:
fenole, np. kwas pikrynowy, C6H2(NO2)3OH
kwas moczowy, 
kwasy hydroksamowe, RC(=O)NHOH
kwasy organiczne zawierające resztę kwasu nieorganicznego:
kwas p-toluenosulfonowy, CH3−C6H4−SO3H
kwas decylofosfonowy, CH3(CH2)9−PO3H2
kwas deoksyrybonukleinowy (DNA)  i kwasy rybonukleinowe (RNA) – poli(diestry kwasu fosforowego)


== Zobacz też ==

moc kwasu, tlenek kwasowy
skala pH
kwasy wielo- i jednoprotonowe (wielo- i jednozasadowe)


== Linki zewnętrzne ==
Teorie kwasów i zasad. chemorganiczna.com. [zarchiwizowane z tego adresu (2008-07-05)].