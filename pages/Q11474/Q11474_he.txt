יונתן בן נחום (19 באוגוסט 1941 – 23 בדצמבר 2019) היה סופר ישראלי.


== חייו ופועלו ==
בן-נחום נולד בבית זרע שבעמק הירדן. בנו של הסופר דניאל בן נחום (פרוחובניק) ונכדו של המחנך אפרים-נחום פרחיהו (פרוחובניק). בן נחום היה חקלאי, מדריך נוער ומורה. אחיו הוא המתרגם, דוד בן-נחום, אחיו הצעיר, יזהר בן-נחום, הוא היסטוריון של תקופת היישוב. 
יונתן בן נחום כתב שני ספרים, הראשון בהם, "וידוי", הצליח מאוד, ואף עובד למחזה בשם "יהודי בחושך", בביצועו של שמואל וילוז'ני בהבימה. המחזה גם ראה אור בגרמנית בהוצאת "אויגן דיטריך".
הבמאי משה מזרחי רכש את הזכויות על הספר וידוי והפך אותו לתסריט בשפה הצרפתית, בשאיפה ליצור קו-פרודוקציה ישראלית-צרפתית-ספרדית, אך הפרויקט לא קיבל את המימון המתאים לו.
ספריו של יונתן בן נחום משלבים ידע היסטורי רב, המזכיר את ספריהם של אומברטו אקו, ונטלי זימון דייוויס, לבין כתיבה עשירה ועלילה מורכבת ועתירת רבדים.
בשנת 2001 זכה בן נחום בפרס היצירה לסופרים ומשוררים על שם לוי אשכול על ספרו "אינדיאנפוליס". היה בן זוגה של המשוררת דורין מרגלית. בן-נחום לא זכה להשלים רומן שלישי שחלקים ממנו פורסמו בה מרקר קפה ובאתר יקום תרבות
נפטר בשנת 2019.


== אודות ספריו ==


=== וידוי ===
הספר "וידוי" וההצגה "יהודי בחושך" על פיו, עוסקים בחיי האנוסים בספרד הנוצרית בצל האינקוויזיציה והוא מתבסס על מחקריו של חיים ביינארט. העלילה מתרחשת בשנת 1485, שבע שנים לפני גירוש היהודים מספרד. גיבור העלילה הוא כומר בן ארבעים ושלוש, אנדרס גונסאלס, בנו של יהודי מומר, המתוודה בפני מורו וידידו הקרוב על כך שהוא גילה מחדש את יהדותו. גונזלס לא ידע שמאחורי הפרגוד בתא הווידויים ישב אינקוויזיטור ורשם את דבריו מילה במילה.


=== אינדיאנפוליס ===
בשלהי מלחמת העולם השנייה טיבעה צוללת יפנית את סיירת הדגל האמריקאית אינדיאנאפוליס, וארבע מאות מחייליה טבעו מיד. מאות ניצולים שחו ארבעה ימים בלב האוקיינוס הסוער, בעוד השמש הקופחת מכה בהם והמים הרוחשים בכרישים המאיימים לטרפם. איש מקרב הצי האמריקני לא שת ליבו לדממת האלחוט מכיוון הספינה. ברם, המטען שפרקה האונייה ושאנשי צוותה לא היו מודעים לזהותו בטרם טובעה, טבע את חותמו בדברי המין האנושי, הייתה זו פצצת האטום אשר הוטלה על הירושימה.
הסיפור מסופר לסירוגין הן מן הצד האמריקני והן מן הצד היפני והוא מבצע קפיצות בין זמנים שונים ומובעים בו, דמויות שונות אומרות את דברן ברקע, ודיאלוגים הבאים לכלל התנגשות בין שתי התרבויות ומשולבים בו רבדים תרבותיים וציטטות מאפיקים וממקורות שונים המתהווים לכלל סינתזה הוליסטית.


== ספריו ==
וידוי, תל אביב, זמורה ביתן, 1991
אינדיאנאפוליס: אפוקליפסה, תל אביב, הוצאת הקיבוץ המאוחד, ספרי סימן קריאה, 1999


== ספרו שעובד למחזה והוצג ==
יהודי בחושך הוא מחזה שכתב אורן נאמן על פי ספרו של בן נחום "וידוי", בוים על ידי שמואל וילוז'ני עם מוזיקה של רונן בן-דור והועלה בהבימה במרץ 1996.


== קישורים חיצוניים ==
רשימת הפרסומים של יונתן בן-נחום, בקטלוג הספרייה הלאומית
הספרים של יונתן בן-נחום, באתר "סימניה"
יונתן בן-נחום, ב"לקסיקון הספרות העברית החדשה"
יונתן בן נחום, שיקספיר כאדם - רמזים ביצירתו, באתר כתב העת אורות
"בלומנטריט " סיפור על הפיקוד העליון הנאצי מאת יונתן בן נחום "יקום תרבות "https://www.yekum.org/2018/10/%d7%91%d6%bc%d6%b0%d7%9c%d7%95%d6%bc%d7%9e%d6%b6%d7%a0%d6%b0%d7%98%d6%b0%d7%a8%d6%b4%d7%99%d7%98-%e2%80%93-%d7%a1%d7%99%d7%a4%d7%95%d7%a8-%d7%a2%d7%9c-%d7%94%d7%a4%d7%99%d7%a7%d7%95%d7%93-%d7%94/
יונתן בן-נחום, דף שער בספרייה הלאומית
יונתן בן-נחום, בלקסיקון הספרות העברית החדשה


== הערות שוליים ==