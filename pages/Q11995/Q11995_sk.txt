Gravidita (iné názvy pozri nižšie) je obdobie, počas ktorého sa v materskom tele z oplodneného vajíčka vyvíja nový jedinec, ako aj príslušný fyziologický stav.


== Iné názvy ==
Medzi iné názvy gravidity patria: pre ľudí: tehotnosť, tehotenstvo, ťarchavosť, gravidnosť, samodruhosť, oplodnenosť, nárečovo hrubosť, ťaršenosť. Pre živočíchy: brezivosť, oplodnenosť, pre kravy aj teľnosť, pre ovce a mačky aj kotnosť, pre ošípané aj prasnosť, pre kone aj žrebnosť, nárečovo nahúkanosť, nabehanosť, nalámanosť, nabranosť.


== Gravidita u človeka ==

U človeka trvá 270 dní. Delí sa na tri základné obdobia: prvý, druhý a tretí trimester.
Prvý trimester trvá od 1. po 12. týždeň gravidity. Mnoho žien trpí takzvanou „rannou“ nevoľnosťou, hoci v skutočnosti môže nastať kedykoľvek v priebehu dňa. Počas tohoto obdobia sa z embrya stáva plod. Vyvíjajú sa všetky orgány, do konca 12. týždňa aj pohlavné. Plod koncom prvého trimestra má už prakticky vzhľad človeka a v ďalších dvoch trimestroch predovšetkým rastie.
Druhý trimester trvá od 13. týždňa do 24 (27). týždňa. Nevoľnosť prvých mesiacov väčšinou zmizne, alebo sa prinajmenšom zlepší, hmotnosť ešte nie je vyčerpávajúca a tehotná žena začína cítiť jemné pohyby plodu. Mnohé ženy cítia zvýšené množstvo energie a vnútornú spokojnosť. S pribúdajúcim zaobľovaním brucha sa objavujú prvé strie. Tieto červenkasté alebo modrasté pásiky sú dôsledkom rozpínania väzivového tkaniva a po tehotenstve opäť trochu zblednú. Počas tehotenstva sa môže vyskytnúť vysoký krvný tlak. Pri rutinnom vyšetrení sa preto krvný tlak meria a zapisuje do tehotenskej knižky. 
Tretí trimester tehotenstva obyčajne trvá od 25. (28.) – 40. týždňa, aj keď zdravé deti sa môžu narodiť krátko pred koncom alebo aj po skončení tohto obdobia. Najdôležitejšou úlohou ženy v tomto období je príprava na pôrod. Ten môže prísť aj nečakane. Obyčajne okolo 29. týždňa ošetrujúci lekár zmení frekvenciu predpôrodných vyšetrení z mesačných na dvojtýždňové a od 36. týždňa na týždňové až do pôrodu. Približne v 38. týždni tehotenstva môže odporučiť vyšetrenie panvy, aby tak zistil stupeň dilatácie krčka maternice.


== Pozri aj ==
Couvade syndróm


== Iné projekty ==

 Commons ponúka multimediálne súbory na tému Gravidita