Rantšo on maa-ala, mis hõlmab mitmesuguseid ehitisi, mida kasutatakse peamiselt karjapidamiseks ning aastaringselt söödetavate kariloomade, tavaliselt veiste ja lammaste, kasvatamiseks. Tegemist on talu alatüübiga. 
Tavaliselt kasutatakse terminit „rantšo“ loomakasvatustegevuse kohta Mehhikos, USA lääneosas ja Lääne-Kanadas, kuigi rantšosid võib leida ka teistest piirkondadest. Inimest, kes omab rantšot või töötab seal, kutsutakse karjaseks, loomakasvatajaks, rantšopidajaks või rantšeeroks. Karjakasvatus on ka meetod, mida kasutatakse vähem levinud kariloomade, näiteks hobuste, põtrade, piisonite, jaanalindude, emude ja alpakade kasvatamiseks. Rantšod koosnevad tavaliselt suurtest aladest.


== Tegevusvaldkond ==
Rantšo tegeleb põhiliselt erinevate kariloomade kasvatusega. Osad rantšod võivad pakkuda kodu ka hüljatud või viga saanud loomadele. Samuti tegeletakse väikest viisi söödateravilja ja heina kasvatusega erakordseteks juhtudeks. Lisaks pakuvad rantšod külastajatele erinevaid tegevusi nagu ratsutamine, safari, erinevad matkad ja loomade vaatamine. Eestis on võimalik külastajatel külastada näiteks Pärnumaal asuvat Ranna Rantšot.


== Rantšo Ameerikas ==
Ameerika Ühendriikide lääneosas on paljud rantšod kombinatsioon eraomandis olevast maast, millele lisanduvad karjatamislepingud föderaalse Maakorraldusbüroo (Buregu of Land Management) või Ameerika Ühendriikide metsateenistuse (United States Forest Service) kontrolli all oleva maaga. Kui rantšo hõlmab põllu- või niisutatavat maad, võib see tegeleda ka piiratud koguses põlluharimisega, kasvatades loomade toitmiseks vilja ning heina. Võrreldes põllumajandustootjatega ei kuluta karjakasvatajad raha loomade kvaliteetsele söödale, vaid loomad hangivad toitu looduslikelt karjamaadelt. Rantšosid, mis on keskendunud turistide võõrustamisele, nimetatakse külaliste rantšodeks. Rantšodel on võimalik lubada erakütid oma kinnistule kohalike metsloomade jahtimiseks. Lisaks pakuvad rantšod tihti lisatulu teenimise eesmärgil külalistele võimalust ratsutamiseks ja juhendatud jahiks. Rantšopidamine on osa "metsiku lääne" ikonograafiast, nagu seda on näha lääne filmides ja rodeotes.


== Viited ==