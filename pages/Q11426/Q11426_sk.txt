Kov (alebo zriedkavo metál) je z chemického hľadiska kryštalická, elektropozitívna látka s voľnými valenčnými elektrónmi.
Tieto elektróny sú spoločné pre všetky atómy kovu a môžu sa v ňom voľne pohybovať. Vlastnosť kovov viesť elektrický prúd prostredníctvom voľných elektrónov sa volá elektrónová vodivosť kovov. Kovy sú vodiče prvej triedy.


== Vlastnosti ==
Vysoká elektrická a tepelná vodivosť je závislá od teploty kovu. Stúpajúca teplota spôsobí zvýšenie elektrického odporu, klesajúca teplota zlepšuje vodivosť. Pri teplotách blízkych 0 K vedie kov elektrickú energiu absolútne (bez elektrického odporu). Tento jav sa nazýva supravodivosť. V pevnom skupenstve majú kovy plasticitu (kujnosť, tvarovateľnosť), sú schopné odrážať svetlo a sú nepriehľadné (neprechádza cez ne svetlo). Tieto vlastnosti súvisia s prítomnosťou voľných elektrónov.
V prírode sa kovy vyskytujú prevažne v zlúčeninách - rudách. Niektoré kovy, ktoré ťažšie vytvárajú zlúčeniny, sa dajú nájsť aj v rýdzej forme. Kovy, ktoré ľahko vytvárajú zlúčeniny naopak nemôžu existovať v rýdzej forme, na vzduchu postupne korodujú (obvykle kyslíkatá zlúčenia, alebo zlúčenina s väzbou na voľné plyny - sírová, dusíková ...). Koróziu kovov výrazne podporuje voda.
Toxické kovy sú kovy majúce toxické účinky (sú pre ľudský organizmus jedovaté) napr. kadmium, ortuť, olovo, ťažké kovy.
Feromagnetické kovy sú kovy s magnetickými vlastnosťami (Co, Ni, Fe).
Materiály ktoré sú zložené z atómov (molekúl) viacerých kovov (alebo kovov s nekovami pri zachovaní vlastností kovu) nazývame zliatiny.
Najbežnejšie zliatiny:

Dural (Cu + Mn + Al + Si)
Amalgámy (zliatiny na báze ortute najčastejšie Ag, Zn, Cu + Hg)
Bronz (Cu + Sn) bez zinku
delovina - na výrobu hlavní diel a zbraní (11 až 12 % Sn)
zvonovina - na odlievanie zvonov (20 až 22 % Sn)
zrkadlovina - na výrobu optických zrkadiel (30 až 33 % Sn)
Mosadz (Cu Zn)
Alpaka (zliatina Ni + Cu + Zn, výzorom pripomína striebro)
Tombak (Cu s malým obsahom Zn)
Oceľ (Fe + C + legujúce Zn, Cr, Ni, Va ...)
Invar (Fe + 36% Ni)
Nimonic (Ni + Cr + Ti/Al).
Ferniko, Kovar (ocele - rovnaká rozťažnosť ako sklo)
Medzi známe čisté kovy (z chemického hľadiska) patria:

Antimón
Bárium
Berýlium
Bizmut
Cér
Cézium
Cín
Draslík
Gálium
Hliník
Horčík
Chróm
Indium
Irídium
Kadmium
Kobalt
Lantán
Lítium
Meď
Molybdén
Nikel
Ortuť
Osmium
Paládium
Platina
Ródium
Rubídium
Skandium
Sodík
Striebro
Stroncium
Tálium
Titán
Urán
Vápnik
Wolfrám
Ytrium
Zinok
Zlato
Železo