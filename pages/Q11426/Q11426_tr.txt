Metal (Latince: metallum, Yunanca: μέταλλον metallon), yüksek elektrik ve ısı iletkenliği, kendine özgü parlaklığı olan, şekillendirmeye yatkın, katyon oluşturma eğilimi yüksek, oksijenle birleşerek çoğunlukla bazik oksitler veren elementler.
Metaller, kendi aralarında soy metaller (altın, gümüş, platin gibi) ve soy olmayan metaller (demir, çinko, alüminyum gibi) şeklinde sınıflandırılabilir. Yarı metaller, iyi metal özelliği göstermez. Bu elementler hem metal, hem de ametal özelliği gösterir. Silisyum, bor, antimon, arsenik gibi elementler yarı metaldir.
Doğada ametaller daha çok bulunsa da periyodik tablodaki elementlerin çoğu metaldir.


== Özellikler ==


=== En çok kullanılan metaller ===
Demir
Alüminyum
Bakır
Çinko
Magnezyum
Nikel
Volfram
Cıva


=== Metallerin özellikleri ===
Tel ve levha hâline getirilebilirler.
Cıva dışındaki tüm metaller oda sıcaklığında katıdır.
Işığı yansıtma özellikleri vardır.
Isı ve elektriği iletirler.
Nispeten yoğunlukları fazladır.
Vurulduklarında metal tınılı ses çıkarırlar.
Gri ve kırmızı renk tonlarındadırlar.
Yüksek mukavemet değerlerine sahiptirler.
Kısa mesafeli düzenli atom dizilişine sahiptirler. Buna kristal yapı denilmektedir.
Yüzeyleri Parlaktır.
Erime ve kaynama noktaları yüksektir


=== Metallerin günlük hayatta kullanılmasındaki nedenler ===
Bakır yumuşak bir metal olmasının yanı sıra iyi de bir iletkendir. Bu sebepten dolayı bakır, elektrik kablolarında kullanılmaktadır.
Altın ve gümüş, işlenebilir, iletken ve inaktif metallerdir. Bu nedenle bu iki metal mücevher olarak kullanılmaktadır. Altın kimi zamanlarda elektrik kablolarında kullanılmaktadır.
Demir ve çeliğin her ikisi de serttir. Bu nedenle bu metaller yapılarda kullanılmaktadır. Ancak demir paslanabildiği için paslanmaz çelik formülleri üretilmiştir.
Alüminyum yumuşak ve ısı iletkeni bir metaldir. Bu nedenle bu metal folyo ve tencerelerde kullanılmaktadır. Ayrıca uçak gövdelerinde hafif olmasından dolayı tercih edilmektedir.