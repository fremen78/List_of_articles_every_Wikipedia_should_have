La Australie, uficialmentri Federazion di Australie (Commonwealth of Australia), al è un paîs dal emisferi meridionâl che al inclût la part plui grande dal continent plui piçul dal mont, la Oceanie, la isule de Tasmanie e un ciert numar di altris isulis minôrs intal Ocean Indian e Pacific. I paîs plui dongje a son la Indonesie, Timor orientâl e Papue Gnove Guinee al nord, lis Isulis Salomon, Vanuatu e la Gnove Caledonie a nord-est e la Gnove Zelande a sud-est.
La tiere ferme australiane e je stade abitade di plui di 42.000 agns dai aborigjens australians. Dopo di visitis sporadichis di pescjadôrs dal nord e la discuvierte europeane, fate di esploradôrs olandês intal 1606, la metât orientâl de Australie e fo daspò rivendicade dai britanics intal 1770 e al inizi doprade come colonie penâl, come part de colonie dal Gnûf Gales dal Sud, fondade ai 26 di Zenâr dal 1788. Cun la incressite de popolazion e la esplorazion di gnovis areis, intal XIX secul a forin creadis altris cinc colonis de corone, un grum autonomis.
Il 1 di Zenâr dal 1901, lis sîs coloniis a deventarin une federazion, e nassè cussì il Commonwealth of Australia. Di in chê volte, la Australie e à tignût un sisteme politic liberâl democratic stabil e e reste un Paîs dal Commonwealth. La capitâl e je la citât di Canberra, logade intal Teritori Capitâl Australian (ACT). La popolazion e je sui 21 milions di abitants, concentrâts intes capitâls dai diviers stâts federâi de tiere, ven a stâi Sydney, Melbourne, Brisbane, Perth e Adelaide.


== Cjale ancje ==
Oceanie
Gnove Zelande