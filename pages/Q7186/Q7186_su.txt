Marie Curie anu ngaran lahirna Maria Saloméa Skłodowska (gumelar di Polandia 7 Nopémber 1867, maot di Perancis 4 Juli 1934) nyaéta élmuwan wanoja anu ngulik widang radioaktip anu kungsi meunangkeun panglélér nobél 2 kali. Marie Curie nyaéta profésor wanoja pertama di Sorbonne sakaligus salah sahiji ahli fisika jeung ahli kimia anu kasohor.
Marie kuliah di Universitas Sorborne Perancis, tuluy nikah jeung Pierre Curie (1893). Sabada nalungtik panimuan Sinar X karya Wilhelm Conrad Röntgen, Marie manggihan hiji unsur anu disebut radioaktip anu dicoba direcah ku cara kristalisasi. Ieu pasangan manggih dua unsur kimi anu disebut polonium jeung unsur radioaktip anu leuwih luhur tingkatanna, dingaranan radium. Dina taun 1903 Marie meunangkeun nobél dina widang fisika, sedengkeun dina taun 1911 nobél dina widang kimia. Euweuh deui anu meunangkeun nobél 2 kali iwal ti Marie Curie.
Sabada salakina maot dina kacelakaan, Curie ngalanjutkeun panalungtikanna dina widang radioaktip. Dina perang dunya I, Curie méré kontribusi anu kacida gedéna sabab ngagunakeun radium pikeun kapentingan médis ku cara ngadegkeun Institut terapi radium di Perancis, Polandia jeung Amerika Sarikat. Kasehatanna mulai turun dina taun 1920-an lantaran kurangna pangaweruh ngeunaan bahayana bahan radioaktip dina kurun waktu anu panjang, Marie maot tanggal 4 Juli 1934 alatan anemia aplastik anu disababkeun ku radiasi unsur radioaktip. Marie dimakamkeun di Sceaux, bareng jeung salakina, tuluy ieu pasangan dipindahkeun ka Pantheon, Paris.


== Référénsi ==