Jiel ‘Marie Curie’ (pämotöl as ‘Maria Salomea Skłodowska’, sevädik id as ‘Maria Skłodowska-Curie’ u ‘Marie Curie-Skłodowska’; 1867 novul 7, ‘Warszawa’ – 1934 yulul 4, ‘Passy’) äbinof füsüdan ä kiemavan se Polän, kel poso ädagetof tatäti Fransänik. Äbinof balan vestiganas balid, kels äjäfons me stralamikodab, balan, kel telna ägeton premi: ‘Nobel’ (e jünu nog balikan, kel ägeton premi at pö nolavs difik), äsi jiprofäsoran balid Nivera di ‘Paris’.
Pämotof in ‘Warszawa’, in Polän (ettimo nog dil Lampöräna Rusänik), kö älödof jüs ärivof bäldoti lifayelas 24. Ün 1891, soäs sör ofik, ätävof ad studön in ‘Paris’, kö ädagetof diplomis okik ed äledunof vobi nolavik oka. Äfünof Stitodis: ‘Curie’ in ‘Paris’ ed in ‘Warszawa’. Äbinof jimatan füsüdana: ‘Pierre Curie’ äsi mot füsüdana: ‘Irène Joliot-Curie’ (kels bofiks ädagetons premi: ‘Nobel’).
Do äbinof tatätani Fransänik fiedik, neai äperof netäli Polänik. El Madame Curie änemof lömini balid fa ok pitüvöl ‘polonium’ (polonin) stimü lomän okik. Ün 1932, äfünof Stitodi: ‘Radium’ (anu Stitod: ‘Marie Curie’) in lomazif okik: ‘Warszawa’, cifamü sör okik: jisanan: ‘Bronisława’, kel soäs sör okik istudof in ‘Paris’.