Angkor Wat esas anciena templal areo en Kambodja. Ol esas anke nacionala simbolo di Kambodja ed lua centrala templo kin-turma montresas kom silueto en la flago dil stato.
Angkor Wat jacas en nord-west Kambodja, kelka kilometri norde de Siem Reap. La centrala templo esas dedikita a Hindua deo Vishnu. La templo konstruktesis de 1113 til 1150 dum la regno dil rejo Surayavarman la 2ma. La maxim extera muro esas 1.025 m Â· 800 m. (La bazo dil piramido di Kheops esas nur dek-e-kinima.)
La rektangulal areo central cirkondesas da fosato, larja de preske 200 metri. En Hindua kosmologio, la fosato simbolizas l'oceano cirkondanta la mondo, la templo reprezentas la mondo, e lua centrala templo reprezentas la santa Meru-monto, la centro-punto dil mondo.
La centrala templo kontenas tri terasi, cirkondanta per muro. La extera teraso esas plu basa kam l'interna. Sur la triesma, la maxim interna teraso acensas kin turmi pineatra, quar en anguli e 65-metra centre. La muri kovresas da reliefi.
Angkor Wat esas anke mauzoleo (sepulteyo), la lasta resteyo dil rejo. Diferante de altri templi, la chefa portalo jacas weste, en la sinkeyo dil suno, quo simbolizas la morto.