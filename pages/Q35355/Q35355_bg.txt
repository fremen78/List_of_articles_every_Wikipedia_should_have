Футболен клуб „Гелзенкирхен – Шалке 04“ (на немски: Fußballclub Gelsenkirchen-Schalke 04 e. V.) или накратко „Шалке 04“ (на немски: FC Schalke 04) е спортен клуб от квартала Шалке на гр. Гелзенкирхен, провинция Северен Рейн-Вестфалия, Германия. Също така известно е съкратеното име S04. Цифровата комбинация „04“ произхожда от годината на основаване на клуба – 1904.
Клубът се състезава в Първа Бундеслига на Германия и е 7-кратен шампион на страната си, 9-кратен вицешампион, 5-кратен носител на Купата на Германия, победител в Суперкупата на Германия и победител в турнира за Купата на УЕФА през 1997 г. Шалке е първият немски клуб, който през 1935 г. успява да спечели дубъл като шампион и носител на купата.
Шалке 04 е третият най-голям спортен клуб в страната си със своите 143 321 членове (към ноември 2016 г., когато за първи път отстъпва второто място на Борусия Дортмунд) и петият по големина в света , като освен футбол, разполага и с отделения по баскетбол, тенис на маса, хандбал, лека атлетика, футбол за слепи и е-спорт. От месец август 2001 г. първият отбор по футбол на клуба домакинства срещите си на Фелтинс-Арена, един от най-модерните стадиони на света.
Рурското дерби (на немски: Revierderby) между Шалке и Борусия Дортмунд с години вълнува не само жителите на бившата миньорска област, а е от 1925 г. и класическото футболно съперничество на Германия.
Според класацията на клубни коефициенти на УЕФА към 3 ноември 2016 Шалке 04 е на 14-о място, като трети най-добър немски отбор, а във вечното класиране на Първа Бундеслига заема 7-о място.


== История ==

Шалке 04 е основан на 4 май 1904 в миньорското селце Шалке под името Вестфалия Шалке. Повечето от основателите, играещите футболисти както и зрителите са работели на местната минна конструкция, откъдето произлиза прозвището на Шалке „миньорите“ (на немски: Die Knappen – миньори след завършване на училищно образование). След края на Първата световна война на 24 юли 1919 г. гимнастическото дружество Шалкер Турнферайн 1877 и Вестфалия Шалке се обединяват, като новото име на обединението е Гимнастическо и спортно обединение Шалке 1877. На 5 януари 1924 г. се състои събрание на членовете на клуба. На него се решава името на спортното дружество да се промени на Футболен клуб Шалке 04, а за нови цветове се избират синьото и бялото. За пръв път през 1925 г. Шалке се тренира от професионален треньор. През 1926 Ернст Куцора е първият футболист на Шалке повикан в националния отбор. През 1928 г. отборът играе първия си мач на Глюкауф-Кампфбан, който ще запази като официален стадион до 1973 г. На 25 август 1930 г. клубът е изключен от Западногерманския футболен съюз, след като 14 футболисти на гелзенкирхенския отбор са обявени за професионални играчи поради изплащането на парични възнаграждения след постигнати футболни успехи, нарушавайки така принципа за аматьорското начало в организацията. Между 1934 и 1942 г. Шалке са шампиони шест пъти, а веднъж печелят Купа Чамер (предшественик на днешната Купа на Германия). През 1963 г. Шалке 04 завършва на 6 място в Оберлига Запад и е приет за участие в новосформираната Първа Бундеслига, където играе без прекъсване до 1981 г. На 4 август 1973 „миньорите“ се местят на нов стадион, построен специално за Световното първенство по футбол в Германия 1974 – Паркщадион в гелзенкирхенския квартал Ерле. На 9 октомври 1976 г. Шалке 04, воден от легендарния футболист Клаус Фишер, разгромява Байерн Мюнхен със 7:0 и така постига най-убедителната си победа в Първа Бундеслига в историята. През сезона 1980/81 отборът изпада във Втора Бундеслига като 17-и в крайното класиране. През 80-те години Шалке на два пъти попада във втора дивизия и поради финансови проблеми рискува да загуби лиценза си на професионален футболен клуб. След завръщането в Първа Бундеслига през 1991 г. започва и спортният подем в отбора, където оттогава до днес Шалке играе без прекъсване.
Връх в клубното развитие е спечелената Купа на УЕФА през 1997 г. срещу Интер Милано. Поради борбеността си и себераздаването на терена в европейските срещи, този отбор на „кралскосините“ носи прозвището „евробойците“ (Eurofighter). През сезон 2000/01 „кралскосините“ завършват на второ място в първенството, като дори след последната си среща за сезона за 4 минути и 38 секунди са шампиони и празнуват титлата. Тържествата спират внезапно след изравнителния гол на Байерн в Хамбург за 1:1. Така Шалке получава нарицателното „шампион на сърцата“ (в смисъл на „морален шампион“) от медиите в Германия и за първи път получава правото да играе в европейската Шампионска лига. През август 2001 г. се състои откриването на новия клубен стадион „Арена ауф Шалке“, който от 2005 г. носи името „Фелтинс-Арена“. Започва период от 15 години, през които почти всяка година отборът се ръководи от нов треньор, а понякога смените са и по-чести. През тях Шалке успява три пъти да спечели Купата на Германия (2000/01, 2001/02 и 2010/11), три пъти да бъде вицешампион на Бундеслигата (2004/05, 2006/07 и 2010/11), както и редовно да участва в европейските клубни турнири. Най-големия си успех в Шампионската лига Шалке постига през сезона 2010/11 достигайки полуфинала.


== Успехи ==


=== Международни ===
Носител на Купата на УЕФА (1 път)

7 май 1997 г.: Първа финална среща, Шалке 04 – Интер Милано 1:0
Голове: 1:0 Марк Вилмотс
Стадион: Паркщадион Гелзенкирхен
Зрители: 56 824
21 май 1997 г.: Реванш, Интер Милано – Шалке 04 1:0, 1:4 след изпълнение на дузпи
Голове: 1:0 Иван Саморано
Дузпи:
Интер Милано: Иван Саморано (Леман спасява), Юри Джоркаеф, Арон Винтер (пропуска)
Шалке 04: Инго Андербрюге, Олаф Тон, Мартин Макс, Марк Вилмотс
Стадион: Джузепе Меаца, Милано (Италия)
Зрители: 83 434
Победител в Интертото (2 пъти)

12 август 2003 г.: Първа финална среща, Пашинг – Шалке 04 0:2
Голове: 0:1 Хамит Алтънтоп, 0:2 Виктор Агали
Стадион: Валдщадион, Пашинг (Австрия)
Зрители: 6000
26 август 2003 г.: Реванш, Шалке 04 – Пашинг 0:0
Голове: няма
Стадион: Арена Ауф Шалке, Гелзенкирхен
Зрители: 56 100

10 август 2004 г.: Първа финална среща, Шалке 04 – Слован Либерец 2:1
Голове: 1:0 Аилтон, 2:0 Джералд Асамоа, 2:1 Томаш Запоточни
Стадион: Арена Ауф Шалке, Гелзенкирхен
Зрители: 55 000
24 август 2004 г.: Реванш, Слован Либерец – Шалке 04 0:1
Голове: 0:1 Аилтон
Стадион: Стадион у Нису, Либерец (Чехия)
Зрители: 7900


=== Национални ===
ШАМПИОН НА ГЕРМАНИЯ (7 пъти)

24 юни 1934 г.: 2:1 срещу Нюрнберг
Голове: Ернст Куцора и Фриц Сцепан
Берлин, 80 000 зрители
23 юни 1935 г.: 6:4 срещу Щутгарт
Голове: Ернст Пьортген (3), Ернст Калвицки, Адолф Урбан и Рудолф Гелеш
Кьолн, 74 000 зрители
20 юни 1937 г.: 2:0 срещу Нюрнберг
Голове: Ернст Калвицки и Ернст Пьортген
Берлин, 100 000 зрители
18 юни 1939 г.: 9:0 срещу Адмира Виена
Голове: Ернст Калвицки (5), Фриц Сцепан, Адолф Урбан, Ото Тибулски и Ернст Куцора
Берлин 100 000 зрители
21 юли 1940 г.: 1:0 срещу Дрезден
Гол: Ернст Калвицки
Берлин, 100 000 зрители
5 юли 1942 г.: 2:0 срещу Виена
Голове: Ернст Калвицки и Фриц Сцепан
Берлин, 100 000 зрители
18 май 1958 г.: 3:0 срещу Хамбург
Голове: Бернхард Клод (2) и Манфред Кройц
Хановер, 80 000 зрители
ВИЦЕШАМПИОН НА ГЕРМАНИЯ (9 пъти)

1933 г. – 0:3 в Кьолн срещу Фортуна Дюселдорф;
1938 г. – 3:3 и 3:4 в Берлин срещу Хановер 96;
1941 г. – 3:4 в Берлин срещу Рапид Виена;
1972 г. – в Първа Бундеслига след Байерн Мюнхен;
1977 г. – в Първа Бундеслига след Борусия Мьонхенгладбах;
2001 г. – в Първа Бундеслига след Байерн Мюнхен;
2005 г. – в Първа Бундеслига след Байерн Мюнхен;
2007 г. – в Първа Бундеслига след Щутгарт
2010 г. – в Първа Бундеслига след Байерн Мюнхен.
НОСИТЕЛ НА КУПАТА НА ГЕРМАНИЯ (5 пъти)

9 януари 1938 г.: 2:1 срещу Фортуна Дюселдорф
Голове: Ернст Калвицки и Фриц Сцепан
Кьолн, 75 000 зрители
1 юли 1972 г.: 5:0 срещу Кайзерслаутерн
Голове: Хелмут Кремерс (2), Клаус Шеер, Херберт Люткебомерт и Клаус Фишер
Хановер, 75 000 зрители
26 май 2001 г.: 2:0 срещу Унион Берлин
Голове: Йорг Бьоме (2)
Берлин, 73 000 зрители
11 май 2002 г.: 4:2 срещу Байер Леверкузен
Голове за Шалке: Йорг Бьоме, Виктор Агали, Андреас Мьолер и Ебе Санд
Голове за Байер: Димитър Бербатов и Улф Кирстен
Берлин, 70 000 зрители
21 май 2011 г.: 5:0 срещу МШФ Дуисбург
Голове за Шалке: Юлиан Дракслер (18), Клас-Ян Хюнтелар (22), Бенедикт Хьоведес (42), Хосе Мануел Хурадо (55), Клас-Ян Хюнтелар (70)
Берлин, 75 000 зрители
ФИНАЛИСТ ЗА КУПАТА НА ГЕРМАНИЯ (7 пъти)

1935 г. 0:2 в Дюселдорф срещу Нюрнберг
1936 г. 1:2 в Берлин срещу Лайпцих
1941 г. 1:2 в Берлин срещу Дрезден
1942 г. 0:2 в Берлин срещу Мюнхен 1860
1955 г. 2:3 в Брауншвайг срещу Карлсруе
1969 г. 1:2 във Франкфурт на Майн срещу Байерн Мюнхен
2005 г. 1:2 в Берлин срещу Байерн Мюнхен
НОСИТЕЛ НА КУПАТА НА ЛИГАТА (веднъж)

2 август 2005 г.: Шалке 04 – Щутгарт 1:0
Гол: 1:0 Кевин Курани
Лайпцих, 40 500 зрители
ФИНАЛИСТ ЗА КУПАТА НА ЛИГАТА (3 пъти)

2001 г. 1:4 в Манхайм срещу Херта Берлин
2002 г. 1:4 в Бохум срещу Херта Берлин
2007 г. 0:1 в Лайпцих срещу Байерн Мюнхен
Първенец на Втора Бундеслига (2): 1982, 1991;
Първенец на Оберлига Запад (2): 1951, 1958;
Западногермански шампион (6): 1929, 1930, 1932, 1933, 1951, 1958;
Носител на Западногерманската купа (1): 1955;
Шампион на Рур (6): 1927, 1928, 1929, 1930, 1932, 1933;
Шампион на Вестфалия (11): 1934, 1935, 1936, 1937, 1938, 1939, 1940, 1941, 1942, 1943, 1944;
Първенец на своята Ландеслига (2): 1946, 1947;
Носител на Купата на Вестфалия (2): 1943, 1944;
Окръжен първенец (2): 1924, 1925;
Първенец на западните окръзи (1): 1925;
Първенец на окръг Рур (1): 1925;
Първенец на окръжната лига (2): 1924, 1926;
Първенец на Гаулига Гелзенкирхен (1): 1926;
Първенец на местната втора лига (1): 1921;
Първенец на мастната трета лига (1): 1920.
ГОЛМАЙСТОРИ НА БУНДЕСЛИГАТА (3 пъти)

Клаус Фишер – сезон 1975/76
Еббе Санд – сезон 2000/01
Клаас-Ян Хюнтелаар – сезон 2011/12


=== Други титли ===
Победител в турнира „Деле Алпи“ (1)

2 юли 1968 г.: Финал, Базел – Шалке 04 1:3 (след продължения)
Голове: 0:1 Бернд Михел, 1:1 Хаузер, 1:2 Бернд Михел, 1:3 Бернд Михел
Занкт-Якоб-Парк, Базел, 13 000 зрители


=== Вечно класиране на Първа Бундеслига ===
На базата на правилото за 3 точки при победа Шалке 04, със своите 2319 точки, заема седмо място в таблицата по време на сезон 2016/17.


=== Шалке 04 в Европа ===
Шалке 04 е носител на Купата на УЕФА за сезон 1996/97, два пъти победител в Интертото (2003 г. и 2004 г.) и веднъж полуфиналист в Шампионската лига през сезон 2010/11 г.
С български отбори се е срещал два пъти в рамките на европейските клубни турнири. Това става веднъж в първия кръг на Купата на носители на купи през 1972/73 г срещу Славия София, като побеждава с общ резултат 5:2. Второто противопоставяне е срещу Левски София в четвъртфинал за Купата на УЕФА през 2005/06, където отборът на Шалке побеждава с общ резултат 4:2.


=== Рекордни резултати ===
Най-изразителни домакински победи: 6:0 срещу Дармщат 98 (Втора Бундеслига 1983/84),6:0 срещу Фрайбург (Втора Бундеслига 1983/84), 6:0 срещу Байройт (Втора Бундеслига 1981/82), 6:1 срещу Борусия Дортмунд (Първа Бундеслига 1985/86), 6:1 срещу Фортуна Кьолн (Първа Бундеслига 1973/74), 6:1 срещу Кикерс Офенбах (Първа Бундеслига 1972/73), 5:0 срещу Енерги Котбус (Първа Бундеслига 2007/08), 5:0 срещу Ханза Росток (Първа Бундеслига 1991/92), 5:0 срещу Кайзерслаутерн (Първа Бундеслига 1987/88), 5:0 срещу Алемания Аахен (Втора Бундеслига 1983/84), 5:0 срещу Арминия Билефелд (Първа Бундеслига 1982/83), 5:0 срещу Дуисбург (Първа Бундеслига 1974/75) 7:4 срещу Байер Леверкузен (Първа Бундеслига 2005/06);
Най-изразителни победи като гост: 7:0 срещу Байерн Мюнхен (Първа Бундеслига 1976/77), 7:1 срещу Карлсруе (Първа Бундеслига 1976/77), 6:1 срещу Борусия Мьонхенгладбах (Първа Бундеслига 1967/68), 5:1 срещу Хановер 96 (Първа Бундеслига 1971/72), 5:1 срещу Борусия Нойнкирхен (Първа Бундеслига 1967/68), 4:0 срещу Херта Берлин (Първа Бундеслига 2000/01), 4:0 срещу Борусия Дортмунд (Първа Бундеслига 2000/01), 4:0 срещу Ханза Росток (Първа Бундеслига 2000/01), 4:0 срещу Алемания Аахен (Втора Бундеслига 1989/90), 4:0 срещу Лютрингхаузен (Втора Бундеслига 1983/84), 5:0 срещу Дуисбург (финал за Купата на Германия 2010/11);
Най-изразителни домакински загуби: 0:6 срещу Бохум (Първа Бундеслига 1980/81), 1:6 срещу Вердер Бремен (Първа Бундеслига 1965/66), 0:4 срещу Фортуна Дюселдорф (Първа Бундеслига 1980/81), 0:4 срещу Щутгарт (Първа Бундеслига 1979/80), 1:5 срещу Айнтрахт Брауншвайг (Втора Бундеслига 1989/90), 1:5 срещу Херта Берлин (Втора Бундеслига 1983/84), 2:6 срещу Борусия Дортмунд (Първа Бундеслига 1964/65), 0:3 срещу Байерн Мюнхен (Първа Бундеслига 1994/95), 0:3 срещу Бохум (Първа Бундеслига 1992/93), 0:3 срещу Борусия Мьонхенгладбах (Първа Бундеслига 1987/88), 0:3 срещу Дуисбург (Първа Бундеслига 1967/68), 0:3 срещу Кайзерслаутерн (Първа Бундеслига 1966/67);
Най-изразителни загуби като гост: 0:11 срещу Борусия Мьонхенгладбах (Първа Бундеслига 1966/67), 0:8 срещу Кьолн (Първа Бундеслига 1969/70), 0:7 срещу Борусия Мьонхенгладбах (Първа Бундеслига 1971/72), 0:7 срещу Кьолн (Първа Бундеслига 1967/68), 0:7 срещу Борусия Дортмунд (Първа Бундеслига 1965/66), 1:8 срещу Байерн Мюнхен (Първа Бундеслига 1987/88), 0:6 срещу Борусия Мьонхенгладбах (Първа Бундеслига 1973/74), 0:6 срещу Байерн Мюнхен (Първа Бундеслига 1969/70), 1:7 срещу Хамбург (Първа Бундеслига 1980/81), 1:7 срещу Байерн Мюнхен (Първа Бундеслига 1977/78).


== Първи отбор ==


=== Настоящ състав 2016/17 ===


=== Треньорски щаб и персонал 2016/17 ===


=== Аматьорски отбор ===
Аматьорският отбор на Шалке 04 се състезава в четвъртодивизионната Регионална лига Запад. На 17 август 2009 г., на среща на втория отбор на „кралскосините“ е постигната рекордна зрителска посещаемост на мач от четвърта германска дивизия – 16 495 души на Фелтинс-Арена на дербито срещу Рот-Вайс Есен.


==== Успехи ====
Класиране в Регионална лига Север: 2003;
Класиране в Регионална лига Запад: 2008.


=== Младежки отбори ===

Юношите старша възраст (U23), наречени още Die Knappenschmiede, играят към ноември 2016 в четвъртото футболно ниво на Германия – Регионална лига Запад. Мениджър на отбора от ноември 2016 е бившият играч на Шалке и национален състезател Джералд Асамоа.. Известни играчи, произлезли от школата на Шалке, са Мануел Нойер, Юлиан Дракслер, Илкай Гюндоган, Бенедикт Хьоведес, Йенс Леман, Кристоф Мецелдер и Месут Йозил,


==== Успехи на юноши старша възраст ====
Шампион на Германия: 1976, 2006;
Купа на ГФС: 2005;
Купа на Кикер: 2002.


==== Успехи на юноши младша възраст ====
Шампион на Германия: 1978, 2002.


=== Надзорен съвет и ръководство ===
Ежедневните оперативни дейности са разпределени между президента Йозеф Шнузенберг, изпълнителния директор Петер Петерс и треньора Феликс Магат, който действа и като спортен директор на клуба. Дейността на тримата се следи и оценява от надзорен съвет. Негови членове са:


== Личности от историята на Шалке 04 ==


=== Бивши известни футболисти ===


==== Единадесеторка на ХХ век ====

Повече от 10 000 привърженици на Шалке 04 участват в анкета по избирането на отбора на ХХ век по случай 100-годишнината на „кралскосините“. За треньор на столетието е обявен Хууб Стевенс. Избрани са:


==== Други известни играчи ====


=== ТОП 10 Играчи с най-добри постижения ===


==== Бундеслига ====


==== Купа на Германия ====


==== Европейски клубни турнири ====


=== Бивши президенти ===


=== Бивши изпълнителни директори ===


=== Бивши треньори ===


== Клубна среда на Шалке 04 ==


=== Стадиони ===
Днешната арена на Шалке 04 носи името на бирата Фелтинс, поради финансовите изгоди, които тази реклама носи в клубния бюджет.

Фелтинс-Арена (до юли 2005 г. – „Арена ауф Шалке“);
Откриване на 13 и 14 август 2001 г.;
Капацитет: 61 673 зрители, при международни срещи: 54 142 зрители;
Един от най-модерните стадиони в света, с най-голямото в Европа (към октомври 2016) видео-кубче на фирмата Хайсенс .

Паркщадион, домакински стадион на Шалке 04 до 2001 г.;
Откриване на 4 август 1973 г. срещу Фейенорд Ротердам;
Капацитет: 70 600 зрители, след преустройство през 1998 г. – 62 004 зрители;
Стадион през годините на „Евробоеца“ и „Шампиона на сърцата“;
В началото на 2004 г. започва частитно събаряне на стадионните конструкции.

Глюкауф-Кампфбан
Капацитет: 34 000 зрители;
Откриване на 29 август 1928 г.;
Стадион през годините на „Шотландския футбол“;
Зрителски рекорд: 70 000 през 1931 г.;
Последна среща от Първа Бундеслига: 6 юни 1973 г. срещу Хамбург, спечелена с 2:0 от Шалке 04;
Глюкауф-Кампфбан до 2005 г. е стадион на младежките и аматьорските отбори на клуба.


=== Приятелства и съперничества между привърженици ===

От началото на 80-те години съществува близко приятелство с привържениците на Нюрнберг. Феновете на Шалке 04 могат да влязат по всяко време в блока на привържениците на Нюрнберг по време на двубоите на двата отбора на Фелтинс-Арена, където да обсъждат положения от мача. „Франките“ на свой ред подкрепят „кралскосините“ при гостувания в Южна Германия, например в Мюнхен или Щутгарт. Началото на дружбата започва от съвместна среща на членовете на два от фенклубовете на отборите. След това последват общи пътувания с влак, побратимяване срещу Байерн Мюнхен и общи статии в пресата, засягащи клубовете. Освен с Нюрнберг, някои запалянковци на Шалке 04 поддържат добри отношения с феновете на холандския Твенте. Местно приятелство е налице и с Борусия Вупертал.
Изключително силна е враждата със съседите от Борусия Дортмунд. Рурското дерби с години вълнува не само жителите на бившата миньорска област, а и цяла Германия. Към 23 октомври 2016 г. от 170 официални срещи Шалке 04 e спечелил 67 пъти, Борусия Дортмунд 60 пъти, а 43 мача завършват наравно. Головата разлика разбира се също е в полза на Шалке – 325:265. Друго яростно съперничество съществува срещу Рот-Вайс Есен, което обаче позатихва в последните две десетилетия след спада в представянето на есенци. Разбира се, никой привърженик на Шалке 04 не понася и рекордния шампион на страната Байерн Мюнхен. Кьолн също се „радва“ на омразата на „кралскосините“. Едностранна вражда, насочена срещу Шалке, е обявена от феновете на Херта Берлин.


=== Песни за Шалке 04 ===
Blau und weiß, wie lieb ich Dich („Синьо и бяло как ви обичам“) и Königsblauer S04 („Кралскосин Шалке 04“) са официалните клубни химни. Известни неофициални песни са Oppa Pritschikowski, Wir sind Schalker, Schalke ist die Macht.
Също така песен е посветена и на датския футболист Ебе Санд.


=== Главни спонсори ===

1978 – 1979 г.: Дойче Кребсхилфе (Deutsche Krebshilfe) – дружество с идеална цел от Бон, Северен Рейн-Вестфалия;
1979 – 1983 г.: Тригема (Trigema) – компания за спортна екипировка от Бурладинген, Баден-Вюртемберг;
1983 – 1986 г.: Падок'с (Paddock’s) – компания за облекла от Бремен;
1986 – 1987 г.: Тригема (Trigema) – компания за спортна екипировка от Бурладинген, Баден-Вюртемберг;
1987 – 1988 г.: Дуал (Dual) – производител на грамофонни плочи от Занкт Георген им Шварцвалд, Баден-Вюртемберг;
1988 – 1991 г.: Ер Ха Алурад (RH Alurad) – производител на алуминиеви продукти от Атендорн, Северен Рейн-Вестфалия;
1991 – 1993 г.: Р'Актив (R’Activ) – млечна напитка;
1993 – 1994 г.: Мюлер (Müller) – производител на млечни продукти от Фишах, Бавария;
1994 – 1997 г.: Керхер (Kärcher) – производител на почистващи уреди от Виненден, Баден-Вюртемберг;
1997 – 2001 г.: Фелтинс (Veltins) – пивоварна от Мешеде, Северен Рейн-Вестфалия;
2001 – 2006 г.: Виктория (Victoria) – застрахователна компания от Дюселдорф, Северен Рейн-Вестфалия;
от 2007 г.: Газпром (Gazprom) – газова компания от Москва, Русия.


=== Екипи ===
Традиционно футболистите на Шалке 04 носят сини екипи и предимно бели или сини шорти и сини чорапи. Фланелките за гостувания са в повечето случаи бели, с бели или сини шорти и бели чорапи. В миналото резервните екипи са били с цветове оранжево, черно или синьо-зелено. От сезон 2008/09 отборът има трети екип за срещите си от Шампионската лига в тъмносиньо и със светлосини елементи. Вратарите на тима обличат черни, бели или оранжеви екипи.
Куриоз се получава на 18 април 1998 г., когато преди мача между Шалке 04 и Карлсруе главният съдия на срещата Хелмут Фандел преценява, че белите екипи на Карлсруе не се отличават достатъчно от сините на Шалке и инструктира гелзенкирхенци да сменят фланелките си. Тъй като „кралскосините“ са донесли само титулярните си екипи за гостуването си в Баден, те играят срещата в жълтите екипи за гостуване на Карлсруе. 


== Любопитни факти ==

В градчето Гелзенкирхен всичко е Шалке. Дори цветовете на сигнализацията за слепи по светофарите, която има законово предписана, но неподходяща цветова комбинация от жълто-черно (цветовете на кръвния враг Борусия Дортмунд), бива поправена от общината чрез емблемата на Шалке 04.
През 2012 е открито официално гробище за фенове на Шалке, което има формата на стадион и гробищен парк с 1904 места, които желаещите могат да закупят предварително. Приходите не са в полза на отбора, който просто предоставя безплатно лиценза за ползване на името и не желае да прави печалба от смъртта на феновете си.
Сюжетът на излезлия през 1999 г. филм „Футболът е нашият живот“ („Fußball ist unser Leben“) е тясно свързан с Шалке 04. В него се разказва история за двама привърженици на „кралсосините“, които преминават през множество куриозни ситуации. Във филма се появяват и Руди Асауер, Хууб Стевенс и Ив Айгенраух.
Отборът на Шалке се споменава и в комерсиалната лента „Подводницата“ („Das Boot“), където в разговор между екипажа се казва: „Имам лоши новини за вас. Шалке са загубили с 5:0, изглежда, че няма да сме на финал тази година!“.

Талисманът на отбора се казва Ервин (на немски: Erwin) и от 4 май 1994 е неразделна част от фен културата около отбора.
Основаната през 1824 г. пивоварна Фелтинс от зауерландския град Мешеде от дълги години произвежда официалната бира на Шалке 04. Днес стадионът на отбора и фентрибуната в него носят името на пивото, а то се предлага изключително по време на двубоите на „миньорите“. Освен светла бира, пивоварната произвежда и различни нискоалкохолни плодови напитки. Един от символите на футболния отбор Шалке 04 вече е в България.
Шалке има свой собствен отбор по League of Legends , който ги представяше на League of Legends Championship Series, но през август 2016 изпада в League of Legends Challenger Series.
Също така се работи по създаването на отбор от професионални играчи на FIFA, като за целта селекцията се прави от бивш световен и европейски шампион на играта.


== Източници ==


== Външни препратки ==
Преглед на футболните отбори от областта Рур
((de)) Официален уебсайт
((de)) Фен клуб
((de)) Официален уебсайт на Фелтинс Арена
((en)) Наръчник на германския футбол Архив на оригинала от 2023-03-07 в Wayback Machine.
((de)) Уебсайт на фенклубовете на Шалке 04
((de)) Ултрас Гелзенкирхен
((de)) Привърженици на Шалке 04
((nl)) Холандски фенсайт на Шалке 04