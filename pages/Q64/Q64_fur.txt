Berlin e je la citât plui grande e la capitâl de Gjermanie. E je une des trê citât-stât de federazion todescje.


== Gjeografie ==
La citât e je logade su lis rivis dal flum Sprea, tal nord-est de Gjermanie; il sô teritori al è dal dut circondât dal stât dal Brandeburc.


== Aministrazion ==
Il sindic de citât (Regierender Bürgermeister, "Sindic rezidôr"), la zonte (Senat) e il consei dal comun (Abgeordnetenhaus, "Cjamare dai deputâts") a son i organs di aministrazion de citât e ancje chei dal Land. Il sindic al è in chest mût ancje il president dai ministris, la zonte comunâl e je ancje il Guvier e il consei comunâl al è ancje Parlament.


== Storie ==
Berlin e fo fondade atôr dal 1200: te origjin a jerin dôs citâts difarentis, Berlin e Cölln, che a forin unificadis tal 1307. Al dì di vuê nol è restât tant de urbanistiche e architeture dai secui passâts, soredut par vie des savoltaments de storie todescje tal XX secul.
Daspò di jessi stade la residence dai re di Prussie, Berlin e fo proclamade tal 1871 la capitâl dal Imperi Gjermanic, condizion che e fo mantignude ancje tal timp de Republiche di Weimar e sot dal regjim nazist: propite par vie di cheste impuartance politiche e sociâl e fo stade une des citâts plui bombardadis vie par la seconde vuere mondiâl. 
Ae fin da la vuere, la citât e fo dividude in doi tocs: la bande est e deventà la capitâl de Republiche Democratiche Todescje, mintri che la capitâl de Republiche Federâl Todescje e fo spostade a Bonn. Vie par la Vuere frêde, Berlin Ovest e fo une isole di ocident in là de coltrine di fier. La separazion de citât e deventà plui visibil cuant che, il 14 di Avost dal 1961, il guvier de Gjermanie Est a scomençà a fâ su il mûr di Berlin. Daspò de cjadude dal mûr tal 1989 e cu la riunificazion, Berlin e je tornade a jessi la capitâl de Gjermanie unide.


== Traspuarts e infrastruturis ==
Te ricostruzion seguide ae ultime vuere mondiâl e je stade dade particolâr impuartance ae viabilitât e al traspuart public: difat, al dispiet de sôs dimensions di metropoli, il trafic nol è mai congjestionât, ancje par vie de rêt di traspuart public soterani e di superficie une vore svilupât.
Chest i cinc diviersis veicui di traspuart public che si cjatin a Berlin:

U-Bahn: metropolitane soteranie
S-Bahn: metropolitane di superficie
Tram: clamâts Straßenbahn, cuntune rêt ae avanguardie, svilupade soredut te zone Est
Autobus: a davuelzin soredut il servizi di smistament tai cuartîrs periferics
Traghets: di ûs purementri turistic


== Viôt ancje ==
Mûr di Berlin


== Leams ==
(todesc) (inglês) Sît ufiziâl de citât