Mumbajus (marath. मुंबई  = Mumbaī, angl. Mumbai), anksčiau – Bombėjus (angl. Bombay) – miestas Indijoje, vienas iš didžiausių pasaulio miestų. Maharaštros valstijos sostinė, vienas pagrindinių Indijos ekonominių centrų. Išsidėstęs vidurio vakarų Indijoje, Salsetės (Salsette) saloje Arabijos jūroje – tai didelis uostas, tarptautinis oro uostas. Stipriai išvystyta medvilnės pramonė, mašinų gamyba, metalo apdirbimas, naftos, chemijos, lengvoji pramonė, medžio apdirbimas, kino pramonė. Yra universitetas. Netoli nuo Mumbajaus yra Tarapuro atominė jėgainė.


= Istorija =
Miestas susiformavo ant septynių salų. Pirmieji čia pasirodę europiečiai buvo portugalai (XVI a.), vėliau perėjo Britų Ost Indijos kompanijai, kuri 1687 m. savo sostinę perkėlė iš Surato į Bombėjų. XX a. viduryje vyko kovos tarp indų ir britų armijos dėl nepriklausomybės. 1995 metais atėjus į valstijos valdžią dešiniajai „Šivos kariaunos“ partijai, kuri laikosi pozicijos, kad kolonijiniai pavadinimai turi būti pakeisti, Bombėjus pervadintas Mumbajumi 1995 metais – marathų kalba.


== Taip pat skaitykite ==
2006 m. Mumbajaus traukinių sprogimai