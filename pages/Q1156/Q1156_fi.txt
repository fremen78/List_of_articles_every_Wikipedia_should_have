Mumbai (marathiksi मुंबई, Muṃbaī; vuoteen 1995 Bombay) on Maharashtran osavaltion pääkaupunki Intiassa. Kaupungin väkiluku on vuonna 2011 noin 12 miljoonaa ja sitä ympäröivällä metropolialueella 18 miljoonaa ihmistä. Mumbai on Intian suurin kaupunki asukasluvultaan ja Tokion, New Yorkin, Soulin sekä Méxicon jälkeen maailman viidenneksi suurin kaupunkikeskus.
Mumbai on Intian talouselämän ja viihdeteollisuuden keskus. Useiden finanssiyhtiöiden pääkonttorit ovat Mumbaissa. Kaupungin elokuvatuotanto tunnetaan kautta maailman nimellä Bollywood. Kaupungissa on myös maailman suurimpiin kuuluva slummi, Dharavi, jonka arvioitu asukasluku on 2,2–5,5 miljoonaa. Luonnonkauniilla niemimaalla sijaitseva kaupunki sisältää myös suuren luonnonsuojelualueen, Sanjay Gandhin kansallispuiston.


== Historia ==

Arkeologisten kaivausten perusteella on päätelty saarilla olleen asutusta jo kivikaudella. Mumbain sataman seutu oli Egyptin ja Persian välisen kaupan keskus jo 1000 eaa. Alueen ensimmäiset tunnetut asukkaat olivat läntisen Intian alkuperäisväestön koleihin kuuluneita kalastajia. 300-luvulla eaa. sataman seutu kuului buddhalaiseen Ašoka-valtakuntaan. Antiikin kreikkalaiset tunsivat seudun ja esimerkiksi Egyptissä asunut Klaudios Ptolemaios käytti siitä toisella vuosisadalla eaa. seitsemää saarta tarkoittavaa nimeä Heptanesia;   
Buddhalaisen aikakauden jälkeen alueella hallitsivat:

Hindulainen Silhara-dynastia 900–1300-luvulla
Gujaratin sulttaanikunta 1343 alkaen
Portugalilaiset 1534 alkaen
Britit vuodesta 1661
Intian itsenäisyys 1947
Kaupungin entinen nimi, Bombay, tulee 1600-luvulta portugalinkielen sanoista Bom Bahia eli 'hyvä satama', joka muotoutui nykyiseen portugalinkieliseen muotoon Bomaim tai Bombaim. Britit käänsivät sanan muotoon Bombay. Bombay-nimeä käytetään edelleen laajalti kaupungin asukkaiden keskuudessa ja julkisten laitosten nimissä. Mumbai-nimi otettiin virallisesti käyttöön vuonna 1995. Nimimuutoksen vahvimpana läpiviejänä toimi hindunationalistipuolue Shiv Sena (Shivajin armeija). Mumbai-sana on koottu hindujumala Mumbadevin nimen ja marathin kielen äitisanan (Aai) osista.

Kaupungin kehitykseen voimakkaasti vaikuttaneita tapahtumia olivat Suezin kanavan avaaminen vuonna 1869 ja Yhdysvaltain sisällissota vuosina 1861–1865. Jälkimmäisen johdosta alueen teollistuminen käynnistyi puuvilla- ja tekstiiliteollisuuden johdolla. Englannin Itä-Intian kauppakomppania vaikutti merkittävästi alueen kehittymiseen vilkkaaksi satama- ja kauppakeskukseksi. Kauppakompania hallitsi Mumbain saaren ja Mumbain sataman aluetta yksinoikeudella vuosina 1668–1813 ja se luopui omistuksestaan vuonna 1858, jolloin alue siirtyi  Britannian kruunulle. Englantilaisten siirtomaahallinnon jäljet näkyvät kaupunkikuvassa edelleen selkeästi. Esimerkiksi monet julkiset rakennukset ovat brittihallinnon aikakaudelta ja liikennelaitoksella on punaisia Lontoosta tuttuja kaksikerroksisia busseja.
Islamistiterroristit tekivät 26.–29. marraskuuta 2008 terrori-iskujen sarjan rautatieasemalle, hotelleihin, sairaalaan ja juutalaisten keskukseen käyttäen kranaatteja ja automaattiaseita. Terroristit ottivat panttivankeja ja surmasivat 166 ja haavoittivat 308 ihmistä.


== Maantiede ja ilmasto ==

Mumbai sijaitsee Salsettensaarella Ulhasjoen suistoalueella, Intian länsirannikolla. Mantereen puolella on Länsi-Ghatien vuoristo. Arabianmeren ranta kuuluu trooppiseen monsuunivyöhykkeeseen ja on myös maanjäristysaluetta. Vuoden keskilämpötila on noin 27 °C.lähde?
Nykyinen vanhakaupunki oli alun perin seitsemästä saaresta koostuva alue, joka yhdistettiin pohjoiseen Salsettensaareen massiivisten maansiirtotöiden avulla. 1800-luvulla alkaneen hankkeen (Hornby Vellard -projekti) avulla kaupunki saavutti nykyisen pinta-alansa 438 km². Vaikka suurin osa saarten silloisista kukkuloista käytettiin täytemaaksi, on muutamia kukkuloita säästynyt. Kaupungin korkein kohta sijaitsee luonnonpuiston alueella 450 metriä merenpinnan yläpuolella. Kaupunkialueen korkein kukkula on Malabar Hill.lähde?
Salsettan pohjoisosassa on kolme järveä: Vihar, Tulsi ja Powai. Vihar- ja Tulsijärvet ovat myös kaupungin raakavesivarastoina. Järvet ovat osa saaren pohjoisosan luonnonpuistoa.lähde? Monsuuniaikaan Tulsijärvestä valuu vettä Powaijärveen ja edelleen Mithijokeen.Miljoonat ihmiset ja paikallinen teollisuus ovat käyttäneet jokea vuosikymmenet avoviemärinä, josta roskat päätyvät Arabianmeren kautta valtameriin.
Backbay on kuuluisin lahti. Sen C:n muotoinen rantaosuus on 4 kilometriä pitkä. Muutamia pikku saaria, kuten Elephantasaarta, ei Hornby Vellardin töiden aikana yhdistetty muihin.lähde?


== Väestö ==

Osavaltion virallinen kieli marathi on Mumbaissa sekoittunut hindin ja intianenglannin kanssa bambaiyan hindi nimiseksi murteeksi. Muita Mumbaissa puhuttuja kieliä ovat muun muassa gudžarati, urdu ja konkani. Mumbai on yksi Intian kansainvälisimmistä kaupungeista. Kaupungin aikuisväestöstä on miehiä enemmän kuin naisia johtuen siirtotyöväestön suuresta osuudesta. Väestöstä 68 % on hinduja, 17 % muslimeja, 4 % sekä kristittyjä että buddhalaisia. Loput 6 % jakautuvat parsilaisiin, jainilaisiin, sikheihin, juutalaisiin ja ateisteihin. Monet kaupungin osat ovat leimautuneet jonkin tietyn etnisen ryhmän kortteleiksi. Laajoja yhteisöjä on muun muassa Gujaratista ja Etelä-Intiasta tulleilla siirtolaisilla. Yli puolet kaupungin asukkaista on sukujuuriltaan muualta kuin Maharashtran osavaltiosta.
Kaupungin väkiluvun kehitys

v. 1911 1,01 milj.
v. 1951 2,96 milj.
v. 2001 16,36 milj. (sis. metropolialue)
v. 2006 n. 20 milj. (sis. metropolialue)
Mumbain aluenimiä käytetään usein ristiriitaisesti eri yhteyksissä joka osaltaan selittää eroavuudet esimerkiksi väkilukutiedoissa.
Seuraavassa yleisimmin käytössä olevat termit ja väkilukutiedot (2006):

Vanha kaupunki, South Bombay tai downtown, tarkoittaa alkuperäistä seitsemän saaren aluetta. Väkiluku on pysynyt noin kolmessa miljoonassa jo pidemmän aikaa.
Mumbai + Suburban District on vanha kaupunki ja kaupungin Salcettensaarella hallinnoimat alueet, lähiöt. Yhteensä noin 12 miljoonaa asukasta.
Greater Bombay (Mumbai), myös pelkästään nimellä Mumbai Suburbs, tarkoittaa koko Salcetten saarta sisältäen muun muassa Thanen miljoonakaupungin saaren pohjoisosassa; yhteensä noin 12,9 miljoonaa asukasta.
Mumbain metropolialue käsittää alueet myös mantereen puolella kuten Navi Mumbain ja Kalyan-Dombivalin miljoonakaupungit; yhteensä noin 20 miljoonaa asukasta.


== Hallinto ==

Kaupunkia hallinnoi Brihanmumbai Municipal Corporation (BMC). Työntekijöitä kaupungilla on noin 100 000 (2004). Tärkeimpiä tehtäviä ovat vesihuolto, maantiet ja jätehuolto. Korkein viranhaltija on kunnallisjohtaja Johny Joseph (2006). Pormestarina on Datta Dalvi (2006).
Bombayn korkein oikeus, jonka alueeseen kuuluu Maharashtran ja Goan osavaltioiden lisäksi myös Dadra ja Nagar Haveli ja Daman ja Diu, sijaitsee Mumbaissa.


== Talous ==
Mumbai oli aiemmin tunnettu hyvästä satamastaan ja tekstiiliteollisuudestaan. Nyt tunnettuja ovat myös IT-ala, timanttikauppa, öljy- ja konepajateollisuus sekä lääketeollisuus. Tunnetuimpana Mumbain vientiartikkelina ovat kuitenkin elokuvat (Bollywood). Mumbain finanssikorttelit ovat Fort, Nariman Point ja Pallard Pier. Useat pääkonttorit, tärkeät instituutit, ja monen suuryrityksen pääkonttorit sijaitsevat täällä. Mumbaista löytyvät esimerkiksi Bombayn pörssi (BSE), Intian kansallinen pörssi (NSE), TATA Group, Tata Consultancy Services (markkina-arvoltaan Intian suurin pörssiyhtiö 1.3.2016), Reliance Industries (2. suurin), HDFC Bank (5. suurin), Sun Pharma (6. suurin) ja Intian keskuspankki.
Ehkä eniten julkisuutta saanut lukutaidottomien maaseutuväestön perustamista yrityksistä on osuuskunta Dabba Wallah. Yhdysvaltalaisen Forbes-talouslehden 6 Sigman arvoisaksi arvioima lähettiyritys toimittaa vuorokaudessa n. 200 000 lounasannosta lähiöistä työpaikoille ja vielä tyhjät astiat takaisin. Toimintaan tarvitaan n. 5 000 lähettiä.


== Liikenne ==

Mumbai on kahden rautatievyöhykkeen, Central Railwayn (CR) ja Western Railwayn (WR), keskuspaikka. Mumbain metron ensimmäinen linja avattiin 2014. Paikallisbusseja liikennöi Brihanmumbai Electric Supply and Transport (BEST).
Lähin lentoasema on Chhatrapati Shivajin kansainvälinen lentoasema.
Mumbain satama ja samaan suurkaupunkialueeseen kuuluva vastarannan Jawaharlal Nehrun satama ovat Intian suurimpia tavarasatamia ja luetaan maailman sadan suurimman rahtisataman joukkoon. Matkustajaliikenteen reitit ovat lähinnä rannikkoliikennettä, mutta laivayhteydet ovat olleet vilkkaita myös Etelä-Afrikkaan ja Itä-Afrikan maihin, kuten Keniaan ja Tansaniaan, joissa on suuret intialaisyhteisöt.


== Media ==
Mumbai on Intian elokuva- ja televisiotuotannon keskus (Bollywood). Bollywoodissa tuotetaan vuosittain noin 200 täyspitkää elokuvaa. Suurimpia sanomalehtiä ovat muun muassa The Times of India, Hindustan Times, Loksatta ja Saamana. Englannin- ja marathinkielisten lehtien lisäksi julkaistaan lehtiä myös seuraavilla kielillä: kannada, hindi, gujarati, malajalam, bengali, urdu, telugu ja tamili.


== Suomalaiset Mumbaissa ==
Mumbaissa on useita suomalaistahojen yhteisyrityksiä ja tuotantolaitoksia. Finprolla on kaupungissa oma toimisto. Mitään varsinaista suomalaisyhteisöä ei kaupunkiin kuitenkaan ole syntynyt. Mumbaissa ei ole Suomen suurlähetystöä, mutta Suomella on Mumbaissa silti kunniakonsulaatti. Harvat Mumbaissa asuvat suomalaiset ovat pääsääntöisesti liikemiehiä tai lähetystyöntekijöitä. Muun muassa Fida Internationalilla on Mumbaissa käynnissä slummihanke ja Suomen World Vision avusti Pohjois-Mumbain alueella vuoden 2005 tulvien uhreja. Sen sijaan läpikulkuliikenne on vilkasta Goan matkailijoiden piipahtaessa Mumbaissa matkan varrella.lähde?
Anssi Mikolan Riverrecycle-yritys rakensi maailman ensimmäisen kiertotalouteen perustuvan joenpuhdistusjärjestelmän Mithijokeen. Elokuussa 2021 käyttöön otettu joessa kelluva putsari kerää vedestä roskia, jotka lajitellaan kierrätykseen ja kaatopaikalle. Kierrätykseen kelpaamattomasta muovista tehdään pyrolyysin avulla öljyä, jota myydään muoviteollisuudelle. Riverrecyclen koordinoiman hankkeen takana on yhteistyöverkosto, johon kuuluvat Huhtamäki, VTT ja YK:n teknologia- ja innovaatiolaboratorio United Nations Global Pulse.


== Nähtävyyksiä ==

Gateway of India
Elephantasaaren luolat kiviveistoksineen ja reliefeineen
Sanjay Gandhin kansallispuisto
Nehru Science Centre ja Nehru Planetarium. Tiedekeskus ja planetaario
Mumbain modernin taiteen kansallisgalleria
Marine Drive Chowpatty, kaupungin kuuluisin rantapromenadi
Matheran Hill Station, kaupungin ulkopuolella oleva suosittu perinteikäs vuoristolomakohde.


== Ystävyyskaupungit ==
Mumbain ystävyyskaupungit ovat:

Berliini
Lontoo
Los Angeles
Pietari
Stuttgart
Jokohama


== Katso myös ==
Chhatrapati Shivaji Terminus


== Lähteet ==


== Aiheesta muualla ==

Mumbain virallinen kotisivu (Arkistoitu – Internet Archive)

 Matkaopas aiheesta Mumbai Wikivoyagessa (englanniksi)