Mumbai (Marathi: मुंबई, IAST: Muṃbaī, [mumbəi] bet 1995 offitschell ook Bombay [bɒmˈbeɪ])  es de Höövdstad van den indschen Bundsstaat Maharashtra un med 12,5 Millionen Lüden de indsche Stadt, in de de meesten Minschen lèvet. Mumbai es de Middelpunkt van’r Mumbai-Metropoolregioon, in de œver 23 Millionen Minschen lèvet un so up’n sessten Range van den gröttsten Metropoolregionen up’r Welt. Mumbai liggt an’r Konkanküste bi’r araabschen See in’n Westen van Indien un het een depen natüürliken Haven. 
De sèven Eilanden, de tohope Mumbai maket, weren vœrmaals dat Tohuse van den Koli. Jaarhunderde lang regeren inheemsche Herrscher dat Gebeed, bet dat’t Köningriek Portugal un 1661 de britsche Oostindien-Kompanie dat Territorium œvernam. 1782, forme dat Hornby Vellard-Projekt de Stad nie, in dem dat’t Land twischen den sèven Eilanden inpollerd un van’r See wunnen worde. Tohope med niegen Straten un ene Iesenbaanlinie worde Mumbai van 1845 an, as dat Honrby-Vellard-Projekt klaar was, een van den wichtigsten Haven in Indien. In’n 19. Jaarhunderd wuss de Weerdschop in Mumbai swanke un worde in’n 20. Jaarhunderd een belangrieken Stüttpunkt för de indische Unafhängigheed. As Indien 1947 een egen Staat worde was, was Mumbai eerst een Deel van’n Bombay-Staat. 1960 worde de niege Bundsstaat Maharashtra gründ un Mumbai de Höövdstad van düssen Staat.
Mumbai es dat indsche Finanszentrum un ook de Middelpunkt för den Handel un de Filmindustrie. Et es een van gröttsten Handeslzentren up’r Eerde un maket 70% van indschen Seehandel uut. Vele Firmen hebbet œren Sitt in Mumbai un ook ene grote Tall van wètenschoplik Institutschonen sittet in Mumbai. Ook för de beröömden Bollywood-Filme es Mumbai dat Zentrum. 


== Name ==
Sied Anfang vun de Koloniseeren (Anfang vun dat 16. Johrhunnert) wurr de Stadt as Bombay bekannt. De Naam leidt sück af vun de portugiesch Beteken „Bom Bahia“ (Goode Bucht) un de Afwandlung, de se nahderhenn brukkt hebbt, „Bombaim“. 
De Naam Mumbai wurrd angeblich vun de öörtlichen Bevölkerung aber all genauso lang bruukt un de regional Hindu-Göddin Mumbadevi toschreben. An' 4. Mai 1995 hett de Regeeren Maharashtras beslooten, ehr Hööftstadt (siet 1. Mai 1960) in Mumbai ümtobenennen. De meest Inder, de sück wegen de verscheeden Spraken meest up Engelsch ünnerhollen, bruken nu aber beid Naams. Ok apenlich Inrichtungen, so as de Börse oder de Gerichtshoff hebbt wiederhenn Bombay in hör Naam.


== Weblenken ==

Websteed van Mumbai
Mumbai. urbanrail.net (Mumbai Metro)


== Nawiese ==