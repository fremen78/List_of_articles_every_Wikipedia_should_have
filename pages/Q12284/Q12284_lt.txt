Kanalas (lot. canalis – vamzdis, latakas) – didelė dirbtinė atvira taisyklingos formos vaga vandeniui savaime tekėti; dirbtinė upė ar sąsiauris. Kanalai skirstomi į laivybinius ir irigacinius.


== Laivybiniai kanalai ==
Laivybiniai kanalai jungia du ar daugiau vandens telkinių, tarp kurių vyksta laivų eismas. Dalis tokių kanalų turi strateginę reikšmę ir sutrumpina laivų kelią keliais tūkstančiais kilometrų. Taip pat laivybiniai kanalai kasami, kad laivai galėtų apiplaukti laivybinėse upėse esančius krioklius, slenksčius ar užtvankas. Laivybiniuose kanaluose įrengiama šliuzų sistema, reguliuojanti vandens lygi jame, kadangi vandens telkinių, kuriuos jungia kanalas, aukštis virš jūros lygio neretai smarkiai skiriasi.
Svarbiausi pasaulio laivybiniai kanalai yra Panamos kanalas, Sueco kanalas, Didysis Kinijos kanalas, Kylio kanalas, Korinto kanalas, Reino-Dunojaus kanalas, Volgos-Dono kanalas.
Lietuvoje laivybos reikmėms iškastas Vilhelmo kanalas, be to, nesėkmingai buvo bandoma iškasti Ventos perkasą.


== Irigaciniai kanalai ==
Irigaciniai kanalai kasami tiekti vandenį (iš upių, ežerų, tvenkinių) vietovėms, kur yra vandens stygius. Vienas ilgiausių irigacinių kanalų pasaulyje yra Karakumų kanalas. Irigaciniu kanalu taip pat galima laikyti senovines vandentiekio sistemas – akvedukus.
Be to, dar išskiriami drenažo arba melioracijos kanalai, kuriais pašalinamas vandens perteklius iš supelkėjusių, drėgnų vietų (tokių kanalų daug Nyderlanduose, įvairių upių deltose).
Taip pat kasami vandens reguliaciniai kanalai, kuriais sujungiami du vandens telkiniai idant nuleisti vieno iš jų potvynio vandenis į kitą arba papildyti vandeniu sausuoju laikotarpiu. Lietuvoje tokio tipo yra Sanžilės kanalas. Šventosios-Nevėžio kanalas buvo iškastas papildyti Nevėžio debitą, Papio kanalas – papildyti Vokę, Banko kanalas – kaip sausinimo griovys.


== Šaltiniai ==