William Oliver Stone (New York, 1946. szeptember 15. –) háromszoros Oscar-, ötszörös Golden Globe-, valamint egyszeres BAFTA-díjas amerikai filmrendező, forgatókönyvíró, filmproducer és színész.
Nagy vitákat kavart művei közt találhatóak a vietnámi háborút és az amerikai politikát feldolgozó filmek, valamint bűnügyi filmdrámák is.
A New Yorkban született Stone rövid ideig a Yale Egyetem hallgatója volt. 1967-ben bevonult az amerikai hadseregbe, 1968-ig Vietnámban harcolt, ahol kétszer megsérült és egyebek mellett Bíbor Szívvel is kitüntették. Háborús tapasztalatait későbbi filmjeiben is felhasználta, ábrázolva a harc kegyetlenségét.
Filmes pályafutását forgatókönyvíróként kezdte, az Éjféli expressz Oscar-díjat hozott számára. Egyéb munkái közé tartozik a Conan, a barbár (1982) és A sebhelyesarcú (1983) megírása. Hírnévre A szakasz (1986) és a Született július 4-én (1989) című vietnámi háborús filmdrámákkal tett szert, mindkettővel további Oscar-díjakat és jelöléseket szerzett.
Egyéb rendezései közé tartozik a Tőzsdecápák (1987) és annak 2010-es folytatása, a The Doors (1991), a JFK – A nyitott dosszié (1991), a szintén vietnámi háborús témájú Ég és föld (1993), a Született gyilkosok (1994), a Nixon (1995), a Minden héten háború (1999), a W. – George W. Bush élete (2008) és a Snowden (2016).


== Fiatalkora ==
Apja, Louis vallását nem gyakorló, zsidó származású (eredeti neve Silverstein), anyja, Jacqueline Goddet, vallását nem gyakorló római katolikus francia. (Stone gyermekkorában jobban beszélt franciául, mint angolul.) Jó anyagi körülmények között éltek, a fiatal Oliver elitiskolákba járhatott. A filmek iránti érdeklődés apja hatására alakult ki benne, első meghatározó filmélménye Fellini Az édes élet című rendezése volt.
1964-ben kezdte meg egyetemi tanulmányait a Yale-en. Egy évvel később már angolt tanított egy katolikus iskolában, Saigon egyik külvárosában, de hamarosan úgy érezte, a tanári pálya nem neki való, így abbahagyta tanulmányait. Hajókon dolgozott, és az írással kezdett próbálkozni.
1967-ben lépett be a hadseregbe, a dél-karolinai Fort Jacksonban kapott gyalogsági kiképzést. 15 hónapot szolgált Vietnámban, 1968 áprilisától egy felderítő szakaszban, amelynek tagjai későbbi filmje több szereplőjének is mintájául szolgáltak. Kétszer sebesült meg; bíborszívvel és bronzcsillaggal tüntették ki.


== Rendezői pályafutása ==
Visszatérve New Yorkba egy kölcsönkamerával amatőr filmeket kezdett készíteni, illetve nekilátott a Break című forgatókönyvnek, mely a Platoon alapjául szolgál majd. Beiratkozott a New York-i Egyetem Filmiskolájába (New York University's Film School), ahol Martin Scorsese előadásai komoly hatással voltak rá. Ebben az időszakban három rövidebb fekete-fehér filmet készített, miközben taxisofőrként próbált megélni. Első egész estés filmje Seizure egy kanadai mecénás támogatásával készülhetett el.
Egy ideig Los Angelesben építette karrierjét, majd ismét New Yorkban élt: 1976 nyarán itt látott neki első nagy hatású filmje, A szakasz forgatókönyvének. A kész művel – immár véglegesen – Los Angelesbe költözött. A történetet ugyan egy stúdió sem akarta megfilmesíteni, de Stone tehetségére felfigyeltek, és a Columbia Pictures megbízta Billy Hayes önéletrajzi könyvének forgatókönyvvé alakításával. Az Éjféli expressz 1979-ben Oscar-díjat hozott Stone számára. Szintén forgatókönyvíróként működött közre Brian de Palma A sebhelyesarcú című 1983-as remake-jében.
A szakasz forgatásának 1986-ban láthatott neki: a film nyolc Oscar-jelölést kapott, s négy szobrot nyert el, köztük a legjobb rendezésért járót is. Stone-t forgatókönyvíróként is jelölték a díjra. 1986-ban jelölve volt a Salvador című politikai thriller forgatókönyvírójaként. A Vietnám-téma trilógiává bővült, 1989-ben készült el a Született július 4-én (melynek rendezéséért szintén Oscart kapott és jelölve volt producerként és forgatókönyvíróként), majd 1993-ban az Ég és föld.
1991-ben elkészítette a JFK – A nyitott dosszié című életrajzi, összeesküvéselméletet boncolgató filmet, amelyért újabb három kategóriában jelölték. Két évre rá készült el a Nixon című filmje, amelyért legutóbbi jelölését kapta.


== Filmográfia ==


=== Filmrendező ===


==== Nagyjátékfilmek ====


==== Dokumentumfilmek ====


=== Filmszínész ===


=== Televízió ===


== Magyarul megjelent művei ==
Dale A. Dye: A szakasz; Oliver Stone forgatókönyve alapján; ford. Vitéz Ágnes; IPV, Bp., 1988
L. Sprague de Camp–Lin Carter: Conan, a barbár. A világhírű film könyve John Milius és Oliver Stone forgatókönyve alapján; Cherubion, Debrecen, 1995
Oliver Stone–Peter Kuznick: Amerika elhallgatott történelme; ford. Angster László; Kossuth, Bp., 2014
Putyin-interjúk. A Putyin-interjúk teljes szövege a dokumentumfilmből hiányzó részekkel együtt; előszó Robert Scheer, ford. Seress Ákos; Alexandra, Pécs, 2017
Putyin tabuk nélkül. A vágatlan interjúk; ford. Seress Ákos; 2. jav. kiad.; Alexandra, Pécs, 2022


== Jegyzetek ==


== További információk ==
Hivatalos oldal 
Oliver Stone a Facebookon 
Oliver Stone a PORT.hu-n (magyarul) 
Oliver Stone az Internet Movie Database-ben (angolul)