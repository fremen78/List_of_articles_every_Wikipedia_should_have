Salvadoras Felipas Žasintas Dali Domenekas (kat. Salvador Felip Jacint Dalí Domènech; 1904 m. gegužės 11 d. – 1989 m. sausio 23 d.) – ispanų dailininkas, tapytojas, grafikas ir skulptorius, vienas iš žymiausių siurrealizmo atstovų.


== Biografija ==
Salvadoras Dali gimė 1904 m. gegužės 11 d. Figero mieste (Žirono provincija Ispanijos šiaurėje), pasiturinčio notaro šeimoje. Dali vyresnis brolis, kurio vardas taip pat buvo Salvadoras, mirė 1903 m. rugpjūčio 1 d. Tėvas Salvador Dalí i Cusí buvo vidurinės klasės teisininkas - notaras, kurio griežtą požiūrį formavo žmona Felipa Domenech Ferrés, skatinusi sūnų domėtis menu. Vaizduojamąjį meną studijuoti pradėjo miesto dailės mokykloje. Nuo 1914 m. iki 1918 m. buvo auklėjamas Maristų ordino brolių akademijoje Figere.

1916 m. atostogaudamas Kadakese jis pirmą kartą susipažino su modernistiniu menu. Pirmoji personalinė Dali paroda įvyko 1919 m. 1921 m. tėvas nusprendė pasiųsti dailininką studijuoti į Madrido dailės Akademiją. Sostinėje Salvadoras susipažino su garsiais ispanų kultūros veikėjais, kaip Luisas Bunjuelis ir Federico García Lorca.

Tęsdamas pažintį su naujomis dailės kryptimis, Dali eksperimentavo su kubizmo bei dadaizmo dailės kryptimis. 1926 m., prieš pat baigiamuosius egzaminus, Dali buvo išmestas iš Akademijos už akiplėšišką pasakymą, kad niekas neturi pakankamai kompetencijos jam egzaminuoti. Tais pačiais metais Dali pirmą kartą važiavo į Paryžių, kur susipažino su P. Pikaso. Ieškodamas savojo stiliaus, XX a. trečiojo dešimtmečio pabaigoje Dali sukūrė Pikaso ir Miro įtakotų kūrinių seriją. 1929 m. dailininkas kartu su Bunjueliu dalyvavo siurrealistinio filmo „Andalūzijos šuo“ kūrime. Tuo pat metu jis pirmą kartą sutiko savo būsimą žmoną Galą (Jeleną Djakonovą), tuomet dar poeto Polio Eliuaro žmoną.
Dali darbai demonstruojami parodose, jis įgavo populiarumo. 1929 m. dailininkas prisijungė prie Andre Bretono organizuotos siurrealistų grupės.
1934 m. Dali susituokė su Gala. Tais pat metais jis aplankė JAV.
Po Kaudiljo Franko atėjimo į valdžią dailininkas susipyko su kairiaisiais siurrealistais ir jį išmetė iš grupės. Dali atsakė: „Siurrealizmas – tai aš“.
Prasidėjus Antrajam Pasauliniam karui Dali kartu su Gala išvyko į JAV, kur gyveno nuo 1940 m. iki 1948 m. 1942 m. dailininkas išleido autobiografiją „Slaptasis Salvadoro Dali gyvenimas“. Jo literatūriniai bandymai, kaip ir meno kūriniai, atnešė komercinę sėkmę.
Grįžęs į Ispaniją Dali daugiausiai gyveno Katalonijoje. 1981 m. jis susirgo Parkinsono liga. 1982 m. mirė Gala. Dali mirė 1989 m. sausio 23 d. ištiktas širdies smūgio.


== Žymiausi darbai ==
Per savo gyvenimą Dali sukuria per 1500 darbų: parašo libretų ir apiformina keletą baletų: „Bakchanalija“ – 1939, „Gala baletas“ – 1961. 1946 metais piešia Volto Disnėjaus filmams. Publikuoja savo darbus „Mistinis manifestas“ – 1951, „Tragiškas angelo iš Milet mitas“ – 1963.
Žymiausi dailės darbai: „Ištirpęs laikas“ – 1931 m., „Liepsnojanti žirafa“ – 1935 m., „Pilietinio karo nuojauta“ – 1936 m., „Rudens kanibalija“ – 1937 m., „Miuncheno sutartis“ – 1938 m., „Kristus ant kryžiaus“ – 1951 m., „Paskutinė vakarienė“ – 1955 m. ir kiti.


== Šaltiniai ==


== Bibliografija ==
Carré d'Art (Salvador Dali), J-P Thiollet, Anagramme, 2008. ISBN 2-35035-189-6


== Nuorodos ==
Vikicitatos 


=== Galerijos ===
Salvador Dalí Tapyba
Dali-Gallery.com Archyvuota kopija 2007-06-05 iš Wayback Machine projekto. – Daugiau nei 1500 aukštos kokybės tapybos darbų, piešinių ir akvarelių
Gallery (uffs.net) Archyvuota kopija 2004-10-10 iš Wayback Machine projekto.
Olga's Gallery: Salvador Dalí
Virtual Dalí Archyvuota kopija 2006-04-12 iš Wayback Machine projekto. – Salvadoro Dali kūrybos darbų galerija (keli šimtai vaizdų); Naudoja Macromedia Flash