
== Definizion ==
La geografia (dal latin geographia, dal grech antich: γῆ, «tiera» y γραφία, «descrizion, scritura» ie la sciënza che studia la descrizion y la raprejentazion dla Tiera, la strutura de si spersa y la destribuzion de si fenomens fisics, biologics y umans che muda si aspet tl tëmp.


== Cuntinënc ==
N cuntinënt, dal latin (terra) continens: tiera che taca adum, indichea na gran spersa de tierafërma stluta ite dl dut o n gran pert da ega y autri lims naturei. Da n pont d'ududa storich-culturel ie n cuntinënt n majer raion, che se desferenziëia da d'autri raions per rejons storiches y cultureles. Chësta definizion ie tlera tl cajo dl'Europa, che da n pont d'ududa geografich y geologich furmëssa adum cun l'Asia n sëul cuntinënt.
L numer de cuntinënc dla Tiera muda a segonda dla definizion adurveda. Encueicundì tënden a n cuscideré 7:

L'Europa
L'Africa
L'America dl Nord
L'America dl Sud
L'Asia
L'Oceania
L'Antartida
La spersa dla Tiera muda dassënn da post a post. Ca. l 70,8 % ie curida da ega -mers, ozeans, lec y ruves- y l ca. 29,2%% dla tiera fërma da planadures, bòsc, montes y deserc. 
I prims geografs tl raion ntëur l Mer Mediteran ie stac i Antics Egizians y ti raions plu interns ie states danter la primes nce la geografies di Babilonesc y dl’India. De gran prugresc à fat Ipparch da Nicea, che à purtà ite la metodes dl'astronomia per la calculazion dla lunghëza y l grech Strabon cun si opera Geografia. L prim geograf dl’Antica Roma cunesciu ie Pomponio Mela.
Tl Medieve ie nce la operes di geografs arabs Ibn Battuta y Ibn Khaldun de gran mpurtanza. 


== L’Età dla descurides ==
Cun la gran esplorazions tl’Asia sun tiera de Marco Polo y chëles sul mer tla Americhes y pona tl ost dl’Asia iel stat na renasciuda dla geografia. Cun la descurida dl’opera geografica de Tolomeo tl’Europa iel stat la renasciuda dla cartografia. 


== Geografia moderna ==
La geografia moderna ie nasciuda tl Otcënt dantaldut cun Alexander von Humboldt y Karl Ritter. 


=== Fases tla storia dla geografia cuntemporana ===
•	geografia dla esplorazions (Prum mez dl Otcënt): cun Alexander von Humboldt y Karl Ritter;
•	geografia positivista o determinista – ambientela (1850-1890): cun Friedrich Ratzel;
•	geografia dla storia o dla puscibltà (1890-1930): geografia regionela de Paul Vidal de la Blache;
•	geografia cuantitativa, analitica o neo-positivista (1930-1960);
•	geografia radicala, marxista o struturela (dai ani 1970);
•	geografia compurtamentela – behaviorista (dai ani 1970);
•	geografia umanistica (dai anni 1970): postmoderna, semiotica y spirituela.
•	geografia culturela (dala fin di ani utanta).


== Ciamps dla geografia ==
Geografia fisica
Stude dla geografia sciche sciënza dla Tiera, che se basea sula biologia, la matematica y la fisica. 
Geografia matematica
Stude dla mesurazion dla Tiera y dl muvimënt dla Tiera tl Sistem dl Surëdl. 
Geografia umana
Stude di ciamps economics, politcs y culturei liei ala geografia. La tol ite nce la sciënzes sozieles, la psicologia, la leteratura y la disciplines artistiches liedes al teritore. 
Geografia politica
Stude dla geografia aldò di svilups politics ti raions desvalives. 
Geografia economica
Stude dla geografia aldò di svilups economics metui a jì dala persones ti raions desvalives y tl cheder dla globalisazion. 
Geografia dla inovazion
Stude dla geografia aldò dl raport danter raions y inovazion. 


== Geografia dla valedes ladines dla Dolomites ==


=== La valedes ladines dla Dolomites ===
La valedes ladines ie tl raion dla Dolomites sul teritore dla Talia y ie spartides su danter doi regions y trëi provinzies.
Tla Region Trentin-Südtirol iel tla Provinzia de Bulsan:


==== Val Badia ====
Badia (DE Abtei, IT Badia),
Corvara (DE Corvara, IT Corvara),
Mareo (DE Enneberg, IT Marebbe)


==== Gherdëina ====
Urtijëi (DE St. Ulrich, IT Ortisei),
Santa Cristina (DE St. Christina, IT Santa Cristina),
Sëlva (DE Wolkenstein, IT Selva di Val Gardena),
Ciastel (DE Kastelruth, IT Castelrotto)
y tla Provinzia de Trënt:


==== Fascia ====
Cianacei (IT Canazei),
Ciampedel (IT Campitello),
Mazin (IT Mazin),
Poza (IT Pozza di Fassa),
Vich (IT Vigo di Fassa),
Soraga (IT Soraga),
Moena (IT Moena)
Tla Region Venet y tla Provinzia de Belun iel:


==== Fodom ====
(DE Buchenstein, IT Livinallongo)


==== Anpezo ====


== Plates cunliedes ==
Tiera
Biologia
Storia
Storia dla valedes ladines


== Notes ==