Nijeria (ofisial la Republica Federal de Nijeria) es un pais en Africa ueste, bordante Benin en la ueste, Txad e Camerun en la este, e Nijer en la norde. Sua costa sude es a la Golfo Gine en la Mar Atlantica. Lo es composada de 36 statos e la Teritorio de Capital Federal, do la capital, Abuja, es situada. Nijeria es ofisial un pais secular democrata.
Lo Nijeria presente ia es la loca de multe renas e statos de tribu tra la milenios. La stato moderna ia orijina de rena colonial brites, comensante en la sentenio 19, e la fusa de la Protejeda de Nijeria Norde e la Protejeda de Nijeria Sude en 1914. La briteses ia institui strutures dirijal e legal, e ia pratica un rena nondireta par usa xefias tradisional. Nijeria ia deveni un federa formal autonom en 1960. Lo ia esperia un gera interna de 1967 a 1970. A pos, lo ia alterna entre governas sivil democrata elejeda e tiranias militar asta cuando lo ia ateni un democratia stable en 1999. On regarda la elejes presidental de 2011 como la primas cual ia es asetable libre e justa.
Nijeria es conoseda como "la Jigante de Africa", par causa de sua popla e economia grande. Con sirca 186 milion abitores, Nijeria es la pais la plu poplada en Africa e la pais sete de la plu popladas de mundo. Lo ave un de la poplas joven la plu grande de mundo. On regarda la pais como un stato multinasional, car lo es es abitada par plu ca 500 etnicos, de cual la tre la plu grandes es la hausas, la igbos e la iorubas. Esta etnicos parla plu ca 500 linguas e es identifiada con un diversia grande de cultures. La lingua ofisial es engles. Nijeria es aprosima divideda a duis entre cristianes, ci abita xef en la parte sude de la pais, e muslimes ci abita xef en la norde. Un minoria de la popla pratica relijios nativa de Nijeria, como los de la etnicos igbo e ioruba.
En 2015, Nijeria ia es la economia 20 de la plu grandes de mundo, con valua de plu ca $500 bilion par produi interna bruta. Lo ia pasa Sudafrica per deveni la economia la plu grande de Africa en 2014. La Banco Mundal regarda Nijeria como un mercato emerjinte; on ia identifia lo como un potiosa rejional sur la continente african, un potiosa media en cosas internasional, e un potiosa global emerjinte. Lo es listada entre la "11 venintes", la economias cual pare a punto de deveni la plu grandes de mundo. Nijeria es un membro fondinte de la Uni African e un membro de multe otra organizas internasional, incluinte la Nasiones Unida, la Comunia de Nasiones e OPEP.
Sua area es sirca 923,768 cilometres cuadrida. En 2007, lo ia ave sirca 135,031,164 abitores. La linguas major es engles (ofisial), hausa, ioruba, ibo, fulani.