The Beatles su bili britanska rok-grupa aktivna tokom 1960-ih u Liverpoolu. Članovi grupe su bili John Lennon, Paul McCartney, George Harrison i Ringo Starr. Smatraju se najutjecajnijom grupom svih vremena i bili su sastavni dio u razvoju kontrakulture 1960-ih i priznanju popularne muzike kao umjetničkog stila. Sa utjecajima skifflea, beata i rokenrola iz 1950-ih, njihov zvuk inovativno je uključivao elemente klasične muzike i tradicionalnog popa. Grupa je također istraživala muzičke stilove u rasponu od narodne i indijske muzike do psihodelije i hard-roka. Kao pioniri u snimanju, pisanju pjesama i umjetničkoj prezentaciji, Beatlesi su revolucionirali mnoge aspekte muzičke industrije i često su predstavljani kao vođe pokreta mladih i sociokulturnih pokreta tog doba.
Predvođeni glavnim tekstopiscima Lennonom i McCartneyem, Beatlesi su se razvili iz Lennonove prethodne grupe, Quarrymen, i izgradili svoju reputaciju svirajući u klubovima u Liverpoolu i Hamburgu tokom tri godine od 1960. Sa glavnim triom kojeg su činili Lennon, McCartney i Harrison zajedno od 1958, prošao je niz bubnjara, uključujući Petea Besta, prije nego što su zamolili Starra da im se pridruži 1962. Menadžer Brian Epstein uobličio ih je u profesionalnu grupu, a producent George Martin vodio i razvijao njihove snimke. Svoj domaći uspjeh su uveliko proširili nakon što su potpisali ugovor za EMI Records i postigli svoj prvi hit, "Love Me Do", krajem 1962. Kako je njihova popularnost prerasla u intenzivno ludilo obožavatelja nazvano "Beatlemania", grupa je dobila nadimak "The Fab Four".
Do početka 1964, Beatlesi su postali međunarodne zvijezde i postigli su izuzetan kritički i komercijalni uspjeh. Postali su vodeća sila britanskog kulturnog preporoda i započeli britansku invaziju na američko pop tržište. Ubrzo su debitovali i na filmskom platnu s filmom A Hard Day's Night (1964). Zbog sve veće želje za usavršavanjem studijskog rada i zahtjevnih koncertnih turneja, grupa se 1966. povukla sa izvođenja koncerta. U tom periodu izdali su sofisticiranije albume kao što su Rubber Soul (1965), Revolver (1966) i Sgt. Pepper's Lonely Hearts Club Band (1967). Dalji komercijalni uspjeh postigli su s albumima The Beatles (poznatim i kao "bijeli album", 1968) i Abbey Road (1969). Uspjeh tih ploča označio je početak dominacije albuma kao glavnog formata u odnosu na singlove. Ove ploče su također povećale interes javnosti za psihodelične droge i istočnjačku duhovnost, te podstakle napredak u elektronskoj muzici, omotima albuma i muzičkih spotova. Godine 1968. osnovali su Apple Corps, multimedijsku korporaciju s više grana koja i dalje nadzire projekte povezane s naslijeđem grupe. Nakon raspada grupe 1970, svi glavni bivši članovi postigli su uspjeh kao solo izvođači, a bilo je i nekoliko djelimičnih ponovnih okupljanja. Lennon je ubijen 1980, dok je Harrison preminuo 2001. od raka pluća. McCartney i Starr ostaju muzički aktivni.


== Historija ==
Lennon sreće McCartneyja pred kraj 1950-ih i nagovora ga da mu se pridruži u Lennonovoj grupi The Quarrymen u julu 1957. Nakon prilično beznačajne tri godine grupa dobija ime The Beatles i sastoji se od Lennona, McCartneyja, Harrisona i bubnjara Pete Besta. U augustu 1962. Ringo Starr zamjenjuje Besta.
Beatlesi završavaju svoj prvi album, "Please Please Me" 11. februara 1963. Drugi singl s tog albuma, istog imena kao i album, postaje veliki hit. Brojne druge pjesme, poput "Love me Do", "P.S. I Love You", "I Want To Hold Your Hand", "She Loves You", "Can't Buy me Love", i "And I Love Her", također postaju vrlo popularne. Godine 1964. Beatlesi snimaju svoj prvi američki album i sviraju u TV-emisiji poznatog Eda Sullivana. 73 miliona Amerikanaca gledaju tu epizodu. Te godine Beatlesi čak snimaju i film, "Noć nakon teškog dana" ("A Hard Day's Night"). Senzacija i fenomen Beatlesa dobija naziv "Beatlemanija".
Nakon vrhunca Beatlemanije, 29. augusta 1966. Beatlesi održavaju svoj zadnji koncert u San Francisku. Otad nastoje snimati bolje albume i eksperimentirati sa svojom muzikom. Droga tad već počinje uveliko utjecati na njihovu muziku (naročito razna iskustva s LSD-om). Zajedno sa grupama poput Doorsa, počinju psihodelični pokret u rock muzici. Albumi poput "Revolver" i "Rubber Soul" odlični su primjeri psihodeličnih utjecaja na muziku Beatlesa, koja nastavlja biti vrlo popularna, ali sada ima i umjetničko poštovanje.
Beatlesi 2. juna 1967. objavljuju album koji mnogi smatraju jednim od najboljih i najvažnijih svih vremena: "Sgt. Peppers Lonely Hearts Club Band". "Sgt. Peppers" uskoro postaje najpopularniji album svih vremena. U historiji rocka "Sgt. Peppers" važan je zbog toga što je bio prvi popularni rock koncept album i time otpočeo klasični rock pokret.
Menadžer Beatlesa Brian Epstein umire 27. augusta 1967. Epstein je do tada upravljao svaki aspekt njihove karijere, i posljedice njegove smrte su bile značajne. No, kasniji albumi Beatlesa ne opadaju u popularnosti. Pjesma "Hey Jude" postaje najpopularnija Beatles pjesma svih vremena. Ipak, na albumima poput "The Beatles" (Poznatiji kao "bijeli album"), i "Magical Mystery Tour", očigledno je da članovi Bitlsa počinju da slijede svoje sopstvene interese.
The Beatles snimaju svoj posljedni album, "Abbey Road", u julu 1969. Beatlesi se zvanično rastaju 1970. Kasnije te godine, razne ranije pjesme su bile objavljene kao dio novog albuma, "Let it Be". Svi članovi Beatlesa zatim počinju vlastite karijere. John Lennon je imao najuspješnije albume, ali McCartny, Harrison, i Starr su također imali zapažene albume. Ljubitelji Beatlesa širom svijeta su očekivali da će se članovi Beatlesa možda ponovo okupiti i održati jednu posljednju svjetsku turneju. Nažalost, ubistvo Lennona 8. decembra 1980. prekida te nade.


== Diskografija ==
Studijski albumi
Please Please Me (1963)
With the Beatles (1963)
A Hard Day's Night (1964)
Beatles for Sale (1964)
Help! (1965)
Rubber Soul (1965)
Revolver (1966)
Sgt. Pepper's Lonely Hearts Club Band (1967)
Magical Mystery Tour (1967)
The Beatles (1968) ("The White Album")
Yellow Submarine (1969)
Abbey Road (1969)
Let It Be (1970)


== Reference ==


== Vanjski linkovi ==

Zvanični sajt
https://www.guinnessworldrecords.com/news/2019/10/the-beatles-set-another-record-as-abbey-road-returns-to-the-top-of-the-uk-charts-594219/