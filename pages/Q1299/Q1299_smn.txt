The Beatles lâi ive 1960 vuáđudum eŋlandlâš rockjuávkku. Tom aneh rock já pop pivnohumos já merhâšitteemus juávkkun. 
The Beatles jesâneh lijjii liverpoolliih John Lennon (komppikiitaar, laavlâ, kuoskâttâsčuojânâsah já njälmiharppâ), Paul McCartney (bassokiitaar, kiitaar, kuoskâttâsčuojânâsah já laavlâ), George Harrison (kiitaar já laavlâ) já Ringo Starr (ruumbuh já laavlâ). Lennon já McCartney, kiäh rahtijn šuoŋâ stuárráámuu uásán pittáin, láin válduášáliih solisteh. 
The Beatles lii kenski popmuusik merhâšitteemus juávkku. Juávhust tiättojii vuosmuu keerdi rock- já popjuávhui merhâšitteemus jiešvuođah siämmáá ääigi. Juávhu jesâneh rahtii šuoŋâ muusikân jiejah já sij čuojâttii sehe studiost ete lyeve alne. Juávkku keevtij kyehti kiitaar, basso já ruumbuid, mii ij lamaš vala táválâš tonáigásii muusikmaailmist. Juávhust ij lamaš ärbivuáválâš uáivisolist, mut juávhu čuávvojii ubâlâšvuottân, veik eres jesânijn lijjii jieijâs ihástâlleeh. Manager Brian Epstein raahtij juávkun tiäđulâš olgostiijlâ já almolâšvuotâkove, mut ij vaikuttâm ton muusikân. The Beatlesist lâi stuorrâ vaikuttâs toos, ete musikkáreh rähtiškuottii eenâb jieijâs muusik, já ete popmuusik aneškuottii taaiđâšlaaijân.
The Beatles jienâvuárháh láá vuobdum motomij árvui mield paijeel miljard pittád, já tot lii ubâ maailmist enâmustáá kávpálávt miänástum muusikjuávkku.


== Jesâneh ==
John Lennon
Paul McCartney
George Harrison
Ringo Starr


== Diskografia ==


=== Studioalbumeh ===
Please Please Me (1963)
With the Beatles (1963)
A Hard Day's Night (1964)
Beatles For Sale (1964)
Help! (1965)
Rubber Soul (1965)
Revolver (1966)
Sgt. Pepper's Lonely Hearts Club Band (1967)
Magical Mystery Tour (1967)
The Beatles (1968)
Yellow Submarine (1969)
Abbey Road (1969)
Let it Be (1970)


== Filmografia ==
A Hard Day’s Night (1964)
Help! (1965)
Magical Mystery Tour (1967)
Yellow Submarine (1968)
Let It Be (1970)
Anthology (1996) (maaŋgâuásásâš TV-dokumentelleekove)


== Käldeeh ==