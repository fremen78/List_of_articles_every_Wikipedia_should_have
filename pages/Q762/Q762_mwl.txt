Leonardo di ser Piero da Vinci (Vinci, 15 d'abril de 1452 – Cloux, 2 de maio de 1519), coincido simplesmente cumo Leonorado da Vinci fui un polímata eitaliano, ua de las figuras mais amportantes de l Renacimiento, que se çtacou cumo cientista, matemático, angenheiro, ambentor, anatomista, pintor, scultor, arquiteto, botánico, poeta i músico.
Ye inda coincido cumo l precursor de la abiaçon i de la balística. Leonardo frequentemente fui çcrito cumo l arquétipo de l'home de l Renacimiento, alguien cuja curjidade ansaciable era eigualada solo pula sue capacidade d'ambençon.
Ye cunsidrado un de ls maiores pintores de todos ls tiempos, i cumo possiblemente la pessona dotada de talentos mais dibersos a tener bebido. Segundo la storiadora d'arte Helen Gardner, la perfundidade i l'alcance de sous antresses nun tubírun precedentes i "sue mente i personalidade parécen subre-houmanos para nós, i l'home an si [mos parece] misterioso i lhoinge".
Nacido cumo filho eilegítimo dun notairo, Piero da Vinci, i dua camposina, Caterina, an Vinci, na region de la Florença, Leonardo fui eiducado ne la oufecina de l'afamado pintor florentino, Verrochio. Passou la maior parte de l'ampeço de sue bida porfissional al serbício de Ludovico Sforza, an Milon; trabalhou mais tarde an Roma, Bolonha i Beneza i passou ls sous redadeiros dies an Fráncia, nua casa que le fui ouferecida pul rei Fracisco I.
Leonardo era, an sou tiempo, tal cumo hoije, coincido percipalmente cumo pintor. Dues de sues obras, la Mona Lisa i La Redadeira Cena, stan antre las pinturas mais famosas, mais reporduzidas i mais parodiadas de todos ls tiempos, i sue fama cumpara-se solo a la Criaçon de Adon, de Miguel Ángelo.
L zeinho de l Home de Vitrúvio, feito por Leonardo, tamien ye tenido cumo un ícone cultural, ye fui reporduzido por todas las partes, las notas de ouro até t-shirts.
Cerca de quinze de sues pinturas subrebibírun até ls dies d'hoije . 
Eisisten mais quinze amportantes obras d'arte que son creditadas a Leonardo pula maiorie de ls storiadores de arte. Este númaro ye formado percipalmente por pinturas rializadas subre madeira, mas tamien ancluen un mural, un grande zeinho feito an papel i dues obras que stában an stágios eniciales de perparaçon. Eisisten bárias outras obras que fúrun atribuídas a Leonardo, sin la ounanimidade de ls académicos. Inda assi, estas poucas obras, a la par culs sous cadernos d'anotaçones — que cunténen zeinhos, diagramas científicos i sous pensamientos subre la natureza de la pintura — fórman ua cuntribuiçon a las feturas geraçones d'artistas que solo puode ser ribalizada a la de sou cuntemporáneo, Miguel Ángelo.
Leonardo ye reberenciado pul sou angeinho tecnológico, cuncebiu eideias mui delantre de sou tiempo, cumo un heilicótero, un tanque de guerra, l'uso de la einergie solar, ua calculadora, l casco duplo nas ambarcaçones i ua teorie rudimentar de las placas tetónicas.
Solo un pequeinho númaro de ls sous porjetos chegou a ser custruído durante la sue bida i muitos nin sequiera éran fazibles, ua beç que muitas técnicas científicas modernas, cumo la metalurgie i la angenharie, inda stában an sue anfáncia durante l Renacimiento. Alguas de las sues ambençones menores, cumo ua bobina outomática i un apareilho que testa la rejisténcia a la traçon dun filo, antrórun sin crédito algun pa l mundo de l'andústria. Dibersas de las ambençones mais práticas de Leonardo son eisibidas cumo modelos de trabalho ne l Museu de Vinci.
Cumo cientista, fui respunsable por grande abanço de l coincimiento ne ls campos de la anatomie, de la angenharie cebil, de la ótica i de la heidrodinámica. Leonardo da Vinci ye cunsidrado por muitos l maior génio de la stória, debido a la sue multeplicidade de talentos pa las ciéncias i las artes, l sou angeinho i criatebidade, i inda las sues obras polémicas. Nun studo rializado an 1926 l QI del fui stimado an cerca de 180.


== Refréncias ==


== Refréncias ==