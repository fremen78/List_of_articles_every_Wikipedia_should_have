Cukrovarnická je ulice v Praze 6, ve čtvrti Střešovice, spodní páteřní komunikace vedoucí východo-západním směrem paralelně se Střešovickou od křižovatky s Patočkovou ulicí po rovině až za  Střešovický hřbitov do staveniště bytovek (stav v roce 2020) směrem k ulici Nad Bořislavkou. Ulicí příčně nebo diagonálně prochází několik ulic: ze severu od Ořechovky to jsou Strmá, Slunná, U laboratoře, Východní, Špálova, Na dračkách, Na vyhlídce, Západní, Lomená, náměstí a ulice Na Ořechovce, V průhledu, U podchodu a Za průsekem.


== Historie a název ==

Ulice byla trasovaná podle paralelních komunikací, Rakovnické silnice, trati Buštěhradské dráhy a Střešovické silnice. Úředně byla pojmenována roku 1925, neoficiálně již od roku 1923 podle budov Výzkumného ústavu cukrovarnického, do kterého později přesídlila Akademie věd. V letech 1940-1945 byla přejmenována na ulici Albrechta Dürera. Parcelace pro obytné domy po stranách ulice byla vytvořena po připojení vesnice Střešovice k Velké Praze (1922). Zástavba rodinnými domy se zahradami narůstala mezi staršími sídelními útvary, jimiž jsou dodnes Střešovická vozovna, park z části někdejší zahrady Vořechovka, fotbalové hřiště a Střešovický hřbitov postupně během 20. let a 30. let 20. století, do začátku 2. světové války byla dokončena její koncepce zahradního města, jádrem je kolonie Ořechovka.


== Současnost ==
Čtyři bloky architektonicky zásadně odlišných šestipodlažních panelových domů s garážemi se staví od roku 2019 (s výhledem do  roku  2022) na západním konci ulice, charakter dosud zahradní čtvrti zcela mění, také vzhledem k těsné blízkosti Střešovického hřbitova.


== Doprava ==
Ulicí vedou trati dvou linek autobusů MHD.


== Významné objekty ==
Střešovická vozovna
Tenisové kurty a nafukovací hala TJ Tatran Střešovice, při ulici Slunná
Vila Štikových, Cukrovarnická 1 - majitel František Štika se synem Františkem padli v Květnovém povstání 8.5.1945, dcera  Doc. Milada Radová-Štiková (1920-2003) byla později významnou památkářkou a pedagožka FA ČVUT; při rekonstrukci domu a dostavbě druhého objektu po roce 1990 byly odstraněny zahradní altánek a pamětní deska Štikových
Areál čtyř objektů čp 112, původně Výzkumný ústav cukrovarnický, nyní Fyzikální ústav Akademie věd České republiky, arch. Josef Záruba-Pfeffermann (1920–1923)
Vila čp. 489, Cukrovarnická 18 (1923–1924)
Vila čp. 490, Cukrovarnická 20 (1923–1924)
Vila Vincence Beneše čp. 492, Cukrovarnická 24 (1923–1924)
Tenisové kurty TJ Tatran Střešovice v parku na Ořechovce
Vila Cukrovarnická 33. Během prvního ročníku studia na mistrovské škole pražské konzervatoře (1935–36) zde bydlela významná česká skladatelka Vítězslava Kaprálová
Vila čp. 650, Cukrovarnická 41 (1923–1924) Vila Josefa Svatopluka Machara
Vila čp. 778, Cukrovarnická 51 (Vila akademického sochaře Břetislava Bendy, architekt a stavitel Josef Kadlec, projekt 1932, realizace 1932-1933)
Vila čp. 777, Cukrovarnická 53 (Vila prokurátora M. Tomandla, projektant J. Kučera, stavitel Josef Stoklasa, projekt i realizace 1932)
Vila Cukrovarnická 54 (V průhledu 10-12)
Chorvatské velvyslanectví, Cukrovarnická 56
Cukrovarnická 58
Fotbalový klub SK Střešovice 1911, Cukrovarnická 62, areál prošel rekonstrukcí k roku 2011
Restaurace Střešky, roku 2023 zrušena a přeměněna na kancelářské prostory, (původní restaurace byla dřevěná bouda hostince "U hřiště", po roce 1950 "U Evženy", v letech 1980-2010 "Sprint")
Střešovický hřbitov


== Galerie ==

		
			
			
		
		
			
			
		
		
			
			
		
		
			
			
		
		
			
			
		
		
			
			
		
		
			
			
		


== Odkazy ==


=== Reference ===


=== Literatura ===
LAŠŤOVKA, Marek, a kol. Pražský uličník: encyklopedie názvů pražských veřejných prostranství. 1. vyd. Díl 1 (A–N). Praha: Libri, 1998. 725 s. ISBN 80-85983-25-7. Heslo Cukrovarnická, s. 2. 
ŠVÁCHA, Rostislav. Od moderny k funkcionalismu: proměny pražské architektury první poloviny dvacátého století. Praha: Victoria Publishing, 1995. 590 s. ISBN 80-85605-84-8. 


=== Související články ===
Meziválečná architektura Střešovic


=== Externí odkazy ===
 Obrázky, zvuky či videa k tématu Cukrovarnická na Wikimedia Commons 
https://cs.wikisource.org/wiki/Stavby_%C3%9Ast%C5%99edn%C3%ADho_spolku_%C4%8Deskoslovensk%C3%A9ho_pr%C5%AFmyslu_cukrovarnick%C3%A9ho_v_Praze