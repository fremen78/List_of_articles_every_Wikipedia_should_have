Johann Sebastian Bach (Eisenach, 21 di Març 1685 – Lipsie, 28 di Lui 1750) al fo un compositôr e organist todesc dal periodi baroc, di ducj cognossût come un dai grancj de musiche di ducj i timps.
Lis sôs oparis a son impuartantis par la fonde che àn tal intelet e pe paronance dai imprescj tecnics e espressîfs e pe bielece dal risultât artistic.
Bach al ven fûr di une famee todescje di musiciscj, ben cognossude tai soi timps (la gjarnazie "Bach" e jere doprade par dì "musicist di cort"). La so gran opare e je stade rivâ a fâ un struc jenfri il stîl todesc (esponents prin di lui jerin Pachelbel e Buxtehude), e lis oparis dai compositôrs talians (plui che altri Vivaldi), trascrivint il lôr lavôr al à fat so il stîl concertant. 
La so opare e je vignude a jessi la some e il disvilup da lis tendencis compositivis de sô ete, ancje se altris musiciscj tant che Telemann o Händel a son stâts plui famôs di lui, soredut par colpe de dificoltât des sôs composizions.
Daûr de sô muart la sô opare par agns e je restade scuindude, e dome tal 1829 la esecuzion de Passion secont Mateu, direzude a Berlin di Felix Mendelssohn Bartholdy, e à puartât a la lûs la grandece dal so lavôr che, di chê volte, e je viodude tant che sunt de musiche contrapuntistiche dal periodi baroc.


== I agns de formazion ==
Johann Sebastian Bach al è nassût a Eisenach, intal 1685. In chel moment la Gjermanie no jere ancjemò unificade, la Turingje, provincie centrâl dai paîs todescs, e je une des provinciis plui puaris. Di famee modeste, so pari Johann Ambrosius, fi di Christoph Bach, al jere in chê citât musicist di cort, ven a stai al proviodeve ae musiche pes fiestis e al viodeve ancje di chê de glesie locâl. Inte sô famee e jerin musiciscj di profession che sunavin l'organ in glesie, che sunavin musiche di cjamare inte cort, e che componevin, ma lui ju à passâts ducj. La so prime scuele si prosum che e sedi stade che di so pari, al è rivât fin al liceu.
So mari, Elisabeth Lämmerhirt, je muarte che lui al veve dome nûf agns, e al fo tirât su di so fradi plui grant Johann Christoph Bach, organist a Ohrdruf, dulà che al à imparât a doprâ l'organ e a scoltâ i miôrs organiscj dal so timp. A Ohrdruf, Bach al scomence a imparâ ju principis dal funzionament dal organ.
Bach al à cjatât puest come organist a Arnstadt tal 1703. Al jere cussì brâf che al à cjatât un puest paiât plui ben a Muhlhausen. Al è in chei agns che al tache a scrivi musiche (samee ancje la sô famose Toccata e fuga in Re minore). Al jere religjôs, protestant luteran.


== La vite professionâl ==
Intal 1708, Bach al è lât organist e mestri di concert a la cort dal duche a Weimar, dulà che al à scrit la gran part dal so gran repertori di fughis, ancje pe amicizie e protezion dal princip Johann Ernst, bon compositôr ancje lui. Lì al scrîf il Clavicembal ben temperât, cun 48 preludis e fughis, dôs par ogni scjale maiôr e minôr. Simpri a Weimar al svilupe la so propension pe didatiche e pe musiche corâl.
Al passe un pôc di timp al servizi di Leopolt di Anhalt-Köthen, che lu paiave ben, ma jessint calvinist al pretindeve une musiche liturgjiche un grum puare: par chest i lavôrs fats a Köthen no son religjôs come i Concerts brandeburghês. In chei agns al sunave par dîs oris in dì improvisant e trascrivint a memorie.
Tal 1723 al va come Kantor (cantôr) a Lipsie, dulà che al insegne e al compon une cjantade a setemane. Al fonde il "collegium musicum". Tantis di chês cjantadis a son ispiradis a lis leturis biblichis liturgjichis de setemane.
Al scrîf la sô opare plui monumentâl, la Passion secont Mateu pal vinars Sant. Lis sôs oparis a son dutis cuntune sole direzion che di Diu, si firme "S.G.D.", soli grazia Deo (nome a glorie di Diu). 


== La vite privade ==
Al à maridât une cusuvrine, Maria Barbara Bach, ai 17 di Otubar dal 1707, cun je al à vût 7 fruts, ma trê a son muarts, e la femine a je mancjade tal 1720. 
Tal 1721 si maride cun Anna Magdalena Wilcke, di disesiet agns plui zovine di lui, cun jê al à vût tredis fiis.
Ducj i fiis a son stâts musiciscj, feminis cumprindudis; chei deventâts famôs a son Wilhelm Friedemann Bach, Carl Philipp Emanuel Bach, Johann Gottfried Bernhard Bach, Johann Christoph Friedrich Bach, e Johann Christian Bach. 


== I ultins agns ==
Intai agns di Lipsie, dal 1729 al 1741, al à componût un repertori di musiche sacre par dutis lis fiestis liturgjichis fondant il Collegium Musicum. Di chei timps a son la "Messe in Si minôr", un dai plui grancj capolavôrs de musiche par côr.
Lis oparis savintis scomencin cui cuatri volums dal so Clavier-Übung (esercizis a la tastiere), e a rivin fintremai a lis famosis Variazions Goldberg.
Si conte che al à vût un incuintri cul re Federico II di Prussie a Potsdam tal 1747. Il re al à sunât un teme par Bach domandant di improvisâ parsore une fughe. Bach di bot lu à fat cu la amirazion dai presints e podopo i à regalât plui spartîts fondâts sul teme reâl. Subite dopo al à publicât "L'art de fughe", 14 fughis dutis fondadis sul stes teme par mostrâ cemût une sole melodie si insiore cu la tecniche dal cuintripont.
Il contribût di Johann Sebastian Bach a la musiche si po metilu sul stes plan di chel che al à dât William Shakespeare a la leterature inglese o di Isaac Newton a la fisiche. Vie pe sô vite al à scrit plui di mil oparis.
Nol fasarà mai teatri musicâl viodût come musiche pal diaul. Sui ultins agns al restarà vuarp, al murì par une infezion a cause di une operazion ai voi cun imprescj infetâts.


== BWV ==
Lis sôs oparis son stadis catalogadis dal studiôs di musiche todesc Wolfgang Schmieder in tal Bach-Werke-Verzeichnis, la liste des oparis di Bach, in tal 1950.


== File audio ==

Magnatune: Il Clavicembal ben temperât, Messe in si minôr, Suites, etc. (MP3)
Kunst der Fuge: Centinaia di MIDI files
Preludium BWV 846


== Viôt ancje ==
Messe in Si minôr BWV 232
Variazions Goldberg BWV 988
La passion secont Mateu BWV 244