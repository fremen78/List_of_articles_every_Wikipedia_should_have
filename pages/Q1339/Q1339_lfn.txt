nome orijinal
Johann Sebastian Bach ia es un composor. El ia nase en Eisenach, Turingia, (aora en Deutxland) a 21 marto 1685. Cuando el ia ave nove anios, sua madre ia mori, e pos un anio sua padre ia mori ance. Sua frate, ci ia ave 16 plu anios, ia comensa eleva el, e ia instrui el a composa e jua la organo.
Par causa de sua jua eselente de organo, en la anio 1703 Johann Sebastian Bach ia deveni organiste en Arnstadt. Pos cuatro anios el ia move sua casa a Mühlhausen en Turingia, do el ia sposi a sua sobrina Maria Barbara Bach. Ala el ia crea sua cantadas prima. El ia deveni un organiste cortal, e alga plu tarda el ia deveni mestre de consertas a la corte de la duxe Wilhelm Ernst en Weimar. Desfavoreda en la anio 1717, el ia debe pasa cuatro semanas en prison.
De 1717 asta 1723 Bach ia es mestre de orcestra en la corte de la prinse Leopold von Anhalt-Köthen en Köthen. En la anio 1720 sua sposa ia mori. Pos un anio el ia sposi ancora, a la cantor Anna Magdalena Wülcken. De 1723 el ia es cantor en Leipzig. Ala el ia debe no sola dirije cosas musical, ma ance ensenia la latina en la scola liada a la eglesa. El ia pasa sua anios ultima de vive en siecia. En 1749 el ia ave sirurjia a ambos oios. A 28 julio 1750, el ia mori en Leipzig. Pos sua mori, sua musica ia perde popularia, ma la composor Felix Mendelssohn Bartholdy ia repopulari lo (inisial, sola la obras relijiosa per organo). Aora on considera el como un de la composores la plu grande de istoria.
Johann Sebastian Bach ia ave 17 enfantes, de ci 7 ia mori ante el. Cuatro fios ia deveni ance composores:

Wilhelm Friedemann Bach, sua prima naseda, ci sta plu prosima a la moda de sua padre
Carl Philipp Emanuel Bach, ci ia deveni la plu famosa (en sua tempo el ia es plu famosa ca sua padre)
Johann Christoph Friedrich Bach
Johann Christian Bach es simil en sua moda a Mozart