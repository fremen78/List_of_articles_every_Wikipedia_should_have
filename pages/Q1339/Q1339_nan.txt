Johann Sebastian Bach (Kok-chè Im-phiau: [ˈjoːhan zəˈbastjan ˈbax]) (1685 nî 3 goe̍h 21 O.S. – 1750 nî 7 goe̍h 28 N.S.) sī Tek-kok ê 1 ê chok-khek-ka kiam hong-khîm-su. I ūi ha̍p-chhiùⁿ-thoân, koán-hiân-ga̍k-thoân, to̍k-chàu ga̍k-khì chhòng-chok ê chong-kàu kap sè-sio̍k chok-phín kui-ê kā Baroque sî-kî ê kok-chióng goân-sò͘ hoat-hui kàu 1 ê sêng-se̍k ê khám-chām. Sui-bóng i bô toà lâi sin ê im-ga̍k hêng-sek (form), i ū kā tong-sî chú-liû ê Tek-kok hong-keh ak-pûi, hō͘ i ê chit keng-ka hong-hù. I ê hong-hoat pau-koat siat-kè chāi-chāi ê tùi-ūi-hoat (counterpoint), khòng-chè hô-siaⁿ (harmony) kap (motif) ê cho͘-chit, chhái-iōng kok-goā ê chiat-chàu (rhythm) kap chit-kám (texture), te̍k-pia̍t sī Hoat-kok, Italia--ê. Taⁿ lâng jīn-ûi i sī chêng kah taⁿ siōng kài gâu ê 1 ê chok-khek-ka.
Bach ê ka-cho̍k iok-liōng ū 200 ê lâng sī chò im-ga̍k--ê, m̄-koh in-ūi J. S. Bach siōng chhut-miâ, it-poaⁿ kóng Bach tō sī kí i.