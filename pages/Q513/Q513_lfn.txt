Sagarmata (Nepali: सगरमाथा), ance nomida Qomolangma (Tibetan: ཇོ་མོ་གླང་མ) o Monte Everest, es la monte la plu alta en la mundo, a sirca 8848 metres supra la nivel de mar. (Montania K2 es numero du, a 8611 m.)  La monte, un parte de la rejion Himalaia en Asia alta, es locada a la borda entre Nepal e Bod.
La nom plu vea es la nom tibetan Qomolangma, cual es ance usada par la xines como Zhūmùlǎngmǎ Fēng. La nom Everest ia es donada par Andrew Waugh, la jeometror jeneral de Barat en 1865.  Sirca 1960, la governa de Nepal ia dona la nom Sagarmata, cual sinifia "Diva de la Sielo."
En 1953, la mision brites nove, conduida par John Hunt, ia revade a Nepal.  Hunt ia eleje du duples per atenta ariva a la culmina de Sagarmata. La duple prima (Tom Bourdillon e Charles Evans) ia veni a min ca 100 metres de la culmina, ma ia nesesa reveni car los ia deveni tro fatigada.  A la dia seguente, la duple du ia atenta la asende.  Edmund Hillary de Zeland Nova e Tenzing Norgay de Nepal ia ateni la culmina a 11:30 en 29 maio 1953.