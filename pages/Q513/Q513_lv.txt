Džomolungma (tibetiešu: ཇོ་མོ་གླང་མ — 'svētā māte'; ķīniešu: 珠穆朗玛峰, Zhūmùlǎngmǎ Fēng), Sagarmātha (nepāliešu: सगरमाथा, Sagarmāthā — ‘debesu dieviete’) jeb Everests (angļu: Mount Everest) ir augstākā kalna virsotne uz Zemes. Atrodas uz Nepālas un Ķīnas (Tibetas) robežas Himalajos. Virsotnes augstums ir 8848,86 metri virs jūras līmeņa. Neieskaitot Everesta virsotnē esošo ledus kārtu, augstums ir apmēram 8846 metri virs jūras līmeņa.[nepieciešama atsauce] Tā ir viena no pasaules 14 virsotnēm, kuru augstums pārsniedz 8000 metrus.


== Vēsture ==
Kad 1852. gadā tika pabeigta Lielā Indijas uzmērīšana sera Džordža Everesta vadībā, Himalaju kalnu augstuma mērījumi liecināja, ka visaugstākā ir "Virsotne XV" (angļu: Peak XV). 1856. gadā mērnieks Endrū Vo aprēķināja, ka virsotne ir 8848 m augsta. 1865. gadā "Virsotni XV" nosauca par Everesta kalnu (Mount Everest).
Pirmie Everesta virsotni 1953. gada 29. maijā sasniedza jaunzēlandietis Edmunds Hilarijs un nepāliešu šerpa Tenzings Norgajs. 1995. gadā Everestā uzkāpa Elisone Hārgrīvza no Apvienotās Karalistes. Savukārt visvairāk — 21 reizi — virsotnē ir uzkāpis šerpa Apa Tenzings. Līdz 2010. gada beigām bija reģistrēti 219 alpīnistu nāves gadījumi, cenšoties uzkāpt Everesta virsotnē.
2020. gada 8. decembrī Ķīna un Nepāla vienojās, ka Everesta augstums ir 8848,86 metri.


== Latvieši, kas sasnieguši Everesta virsotni ==
Eds Viesturs 1990. gada 13. maijā (kopumā E. Viesturs virsotni sasniedzis septiņas reizes)
Andris Lapkašs 1990. gada 16. maijā, kurš virsotnē uznesa mātes šūtu Latvijas karodziņu
Teodors Ķirsis un Imants Zauls 1995. gada 14. maijā
Ilgvars Pauls (1997)
Olga Kotova un Vadims Prudņikovs (2012)
Andris Balodis un Juris Ulmanis 2023. gada 17. maijā


==== 1995. gada Latvijas alpīnistu ekspedīcija ====
1995. gada 14. maijā plkst. 15:15 Everesta virsotnē Latvijas karogu pacēla divi Latvijas alpīnisti — Teodors Ķirsis un Imants Zauls. I. Zauls stāstīja, ka alpīnisti gatavojušies šim kāpienam 30 gadus. Viņi bija ieguvuši "Sniega leoparda" nosaukumu, kuru deva par piecu 7000 metru augsto virsotņu sasniegšanu Padomju Savienībā. Pirms Everesta 1993. gadā alpīnisti uzkāpa citā Himalaju astoņtūkstošniekā — Dhaulāgiri. 1995. gada Everesta ekspedīcijā piedalījās vairāki latvieši un amerikāņu kāpēju grupa. Nepāla nedeva atļauju kāpt, tāpēc nācās kāpt Everestā no Ķīnas puses. No padsmit cilvēkiem virsotnē nonāca tikai divi latvieši un viens amerikānis. Ilgvaram Paulam spēku trūkums un veselības problēmas 1995. gada ekspedīcijā neļāva sasniegt kalna virsotni. I. Zaulam un T. Ķirsim virsotnē ar laika apstākļiem paveicās. Zauls atzina, ka tādi laika apstākļi gadās reti: “Tu vari vairāk nekā pusstundu nosēdēt augstākajā virsotnē un priecāties par visu apkārtni. Tu redzi visu, bet lielākā daļa tur uzkāpj un neredz neko".


== Atsauces ==


== Ārējās saites ==
 Vikikrātuvē par šo tēmu ir pieejami multivides faili. Skatīt: Everests.
Encyclopædia Britannica raksts (angliski)
Brockhaus Enzyklopädie raksts (vāciski)
Mūsdienu Ukrainas enciklopēdijas raksts (ukrainiski)
Encyclopædia Universalis raksts (franciski)
Informācija par ceļošanu uz Nepālu latviešu valodā
«Pasaules augstākais kalns – Everests».