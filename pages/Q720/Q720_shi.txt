Jinkiz Xan niɣ d Timujin iga amnkud izwarn n Imnɣuln, d wad isrsn tirsal n tmnukda nns iflan, ilul dɣ assf izwarn n Yinnayr n 1155 ɣ Hinti, immut ɣ 1227 ɣ Gzyan n Kincwi (Ccinwa). S ufulls nns iẓḍaṛ ad fllas ismun tiqbilin akkʷ n imnɣuln d iturkiyn n Wasya tanammast d ad tn igli, dɣ aylli d iwin talalit n tmnukda da imqqurn ɣ izmaz akkʷ d lli iɣʷin sɣ iftasn n ugaru irggign ar urubba. 


== Tudrt nns ==
Timẓẓit nns ur fllas ittyawssan kra iggutn, iga yus Yisugay, lli igan amɣar n yat tqbilt tamanuzt mi ism "Qiyat", ɣ wussan n tgẓawt nns, imqqunn n imnɣuln kkan tt inn bḍan s imnɣitn d tcṛṛaṛt gratsn,ukan hrcn mnid n inggʷa nnsn: Iturkiyn d Itatarn, lliɣ ilkm Timujin mraw isggʷasn, babas rad immut acku gan as actci ɣ yat tirmt da idra d kra n Itatarn. Isggʷasn ɣzzifnin a rad ikk iga igigil d ar isluftu nttan d twja nns ɣ gr tmizar. 

Lliɣ ismd tẓa d mraw isggʷasn, rad yawi tisillit n yan umknas icirrin idusn d yan urgaz n tsrtit illan d ixf nns, dɣ ayad yujja t ad ismun imikk s imikk tiqbilin ann n imnɣuln, inru srsnt afnatn nns,  yan wakud sul rad yawi assaɣ n "ugllid n ddunit" (Jinkiz Xan) dar imnɣuln, irɣ usafu nns ɣ ubaraz. Dɣ mkad ad d ilul ma mi ismn "Mnɣulya/Tamnɣult" , d ɣ usggʷas 1220, awank nns rad infasr ar tagldit tanslmt n Xawarizm. 
Immut Jinkiz Xan dɣ assf n 18 Ɣuct n usggʷas 1227 ɣ yat lḥṛkt mgal Gzigziya, tafkka nns rad tettyasay s yan uxrbic intln ɣ Tmnɣult.


== Tisuɣal ==