Saker (gikan sa Iningles: soccer usab putbol) maoy usa ka isport nga tem nga duwaon sa duha ka tem nga tig-onse ka pleyer, ug gikonsidera nga mao ang labing popular nga isport sa kalibotan. Usa kini ka matang sa duwa nga gamit ang mga tiil sa paghapak sa bola nga duwaon sa rektangular nga sagbot o artipisyal nga pild, nga dunay gol sa matag mubo nga tumoy sa pild. Ang pag-iskor sa duwa mabuhat pinaagi sa pagmaniobra sa bola ngadto sa gol sa kontra nga tem. Ang mga golkiper mao lang ang gitugyotan nga makagunit o makahikap sa bola gamit ang mga kamot o braso; ang uban sa tem mogamit lang sa ilang mga tiil aron hapakon ang bola sa posisyon, usahay usab gamiton nila ang tangkugo ug ulo aron maintersep ang bola sa hangin. Ang tem nga makaiskor sa labing daghang gol paghuman sa duwa mao ang makadaog. Kon tabla ang iskor paghuman sa duwa, puyde nga ideklara isip dro o mag-obertaym ug/o penalty shootout, depende sa pormat sa duwa.
Ang modernong porma sa duwa giestandard sa Inglatera niadtong gitukod didto ang Football Association, kansang ang 1863 nga Mga Balaod sa Duwa (Laws of the Game) mimugna sa mga pundasyon alang sa pamaagi sa pagduwa sa maong isport sa karon. Ang saker gidumala sa Fédération Internationale de Football Association (International Federation of Association Football), komun nga nailhan sa minubo isip FIFA. Ang labing prestihiyoso nga kompetisyon sa saker mao ang FIFA World Cup, nga magkita kada upat ka tuig. Ang kining panghitabo mao ang labing gitan-aw nga isport sa kalibotan, kaduhaon pa ang mananan-aw sa Duwang Olimpiko sa Tig-init.