Futbal (z anglického football, foot = noha, ball = lopta), zastarano kopaná, je kolektívna loptová hra, ktorá je považovaná za najpopulárnejší šport na svete.
Podľa prieskumu FIFA hrá futbal pravidelne najmenej 300 miliónov ľudí vo viac ako 220 krajinách sveta. Dôvodom jeho popularity sú jednoduché pravidlá a minimálna náročnosť na vybavenie.
Okrem futbalu existujú aj jeho mutácie, ako sú futsal (AMF/FIFA), plážový futbal a iné.


== Oficiálne pravidlá ==
Oficiálne pravidlá futbalu (Laws of the Game) sa používajú vo všetkých súťažných stretnutiach. Určujú všetky aspekty hry.


=== Hracia plocha ===

Futbal sa hrá na hracej ploche v tvare obdĺžnika. Dĺžka musí byť v rozmedzí 90-120 m, šírka 45-90 m (pre medzinárodné stretnutie 100-110 x 64-75 m). Hracia plocha je zvyčajne vyznačená bielymi čiarami, ktorých maximálna šírka je 12 cm. Hraničné čiary vymedzujú dlhšie okraje hracej plochy, kratšie sa nazývajú bránkové čiary. Hracia plocha je rozdelená na dve polovice stredovou čiarou. V jej strede je stredová značka, okolo ktorej je vyznačený stredový kruh. Ďalej sú na každej polovici hracej plochy pri príslušnej bránke vyznačené pokutové územia a menšie bránkové územie. Vo vnútri každého pokutového územia je vyznačená pokutová značka. Ďalej je v pokutovom území vyznačená časť kruhového oblúka so stredom v pokutovej značke a polomerom 9,15 m (10 yardov).
V každom rohu hracej plochy je na ohybnej tyči vysokej najmenej 1,5 m umiestnená zástavka. Na každom konci stredovej čiary môže byť umiestená rovnaká zástavka, vo vzdialenosti najmenej 1 m mimo postrannej čiary. Okolo každej rohovej zástavky na hracej ploche je vyznačený štvrťkruh. Na bránkových čiarach sa zvyčajne tiež krátkymi značkami vyznačí vzdialenosť 9,15 m od rohovej zástavky.
Uprostred obidvoch bránkových čiar sú bránky, tvorené dvoma zvislými bránkovými tyčami, ktoré sú spojené horizontálnym brvnom. Obe bránkové žrde a brvno musia mať rovnakú šírku a hĺbku, ktorá nepresahuje 12 cm a je rovnakej šírky ako bránková čiara. Vnútorné rozmery bránky sú 7,32 x 2,44 m. Na bránke je sieť, upevnená k tyčiam a k zemi tak, aby lopta nemohla prejsť skrz ňu. Sieť je vypnutá dozadu tak, aby brankára neobmedzovala v pohybe. Gól platí iba vtedy, keď je lopta celým objemom za čiarou.
Najväčšia hracia plocha s rozmermi 160x75 metrov sa nachádza v Južnej Kórei.


=== Futbalová lopta ===
V mužských súťažiach sa hrá s guľatou loptou s obvodom medzi 68–70 cm a váhou 410–450 g.


=== Počet hráčov ===
Hrajú dve družstvá, v každom je maximálne 11 hráčov, z ktorých je jeden brankár. Ak počas hry klesne počet hráčov kvôli zraneniam alebo vylúčeniam pod 7 hráčov, je predčasne ukončená. Na striedanie má tréner k dispozícii ďalších hráčov. V priebehu hry môže vystriedať najviac 5 hráčov. V prípravných zápasoch sa môžu družstvá dohodnúť aj na striedaní viacerých hráčov (aby si tréneri mohli otestovať viacerých hráčov, prípadne viac štýlov hry). Počet náhradných hráčov, ktorých má tréner k dispozícii na lavičke, je 15.


=== Výstroj hráčov ===
Hráči sú povinní mať nasledujúci výstroj:

dres
kraťasy
štulpne (podkolienky)
chrániče holení
obuv (zvyčajne kopačky)
Brankári majú farbu dresu inú ako ostatní hráči, rozhodca a jeho asistenti. Hráč (až na brankára) nesmie mať šiltovku a šperky.


=== Rozhodca ===
Každú hru riadi rozhodca, ktorý má na ihrisku neobmedzenú právomoc k uplatňovaniu pravidiel. Je vybavený píšťalkou, ktorou môže prerušiť hru v prípade porušenia pravidiel či iných okolností narušujúcich hru. Hry sa musí zúčastniť najmenej jeden (hlavný) rozhodca, ktorý má najväčšiu moc na ihrisku.


==== Druhy rozhodcov ====
hlavný rozhodca
asistent rozhodcu - v zápasoch vyšších líg do hry zasahujú dvaja rozhodcovia takéhoto druhu
náhradný rozhodca (štvrtý rozhodca)
náhradný asistent rozhodcu (piaty rozhodca) - používaný zvyčajne len vo finálových zápasoch národných a medzinárodných pohárov
pomocný asistent rozhodcu - zriedka používaný


=== Asistent rozhodcu ===
Na každom stretnutí sa zúčastňujú dvaja asistenti rozhodcu, ktorí sa pohybujú po okrajových čiarach. Ich úlohou je signalizovať rozhodcovi:

ofsajd
keď lopta opustí ihrisko
ktoré družstvo má kop z rohu, priamy kop alebo vhadzovanie
keď je nejaké družstvo pripravené striedať
nešportové chovanie a ďalšie udalosti, ku ktorým došlo mimo zorného poľa rozhodcu
v prípade, že má o nejakom priestupku lepší prehľad ako rozhodca
pri pokutovom kope priestupky brankára


=== Typy hráčov ===
Hráčov možno rozdeliť do štyroch kategórií:

Brankár - je to hráč postavený v bráne, ktorý má vo vlastnom pokutovom území špecifické postavenie, pretože jediný tu môže chytať loptu do rúk. Jeho hlavnou úlohou je zabrániť gólu, teda aby sa lopta nedostala do brány.
Obrancovia - obranca stoji medzi brankárom a záložníkom, bráni súperovi v strelení gólu.
Záložníci - podporujú útok a tiež aj obranu, nachádzajú sa medzi obrancami a útočníkmi, delia sa na kraj zálohy (krídlo) a stred zálohy
Útočníci


=== Hráč mimo hry - Offside ===
Hráč je v postavení mimo hry, ak je bližšie k súperovej bránkovej čiare ako lopta a predposledný hráč súpera. Toto pravidlo sa neuplatňuje, ak je hráč preberajúci loptu na svojej vlastnej polovici hracej plochy. Hráč taktiež nie je mimo hry, ak dostane loptu priamo z kopu od bránky,  z kopu z rohu.


== Súťaže ==

Medzinárodné súťaže reprezentácií:

Majstrovstvá sveta vo futbale
Majstrovstvá Európy vo futbale
Copa América
Africký pohár národov
Majstrovstvá Ázie vo futbale
Oceánsky pohár národov
Zlatý pohár CONCACAF
Futbal na Letných olympijských hrách
Liga národov
Medzinárodné súťaže klubov:

Liga majstrov
Európska liga
Európska konferenčná liga
Súťaže klubov na Slovensku:

Niké liga
2. slovenská futbalová liga
3. slovenská futbalová liga
Krajské súťaže
Okresné súťaže
5 najlepších súťaží klubov na svete:

Premier League
La Liga
Serie A
Ligue 1
Bundesliga


== Iné projekty ==

 Commons ponúka multimediálne súbory na tému Futbal