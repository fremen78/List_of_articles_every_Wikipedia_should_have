Baitulmaqdis (Arab: بيت المقدس, rumi: Bayt al-Maqdis atau Bayt al-Muqaddascode: ar is deprecated , atau dieja dengan Baitulmuqaddis dan Baitulmakdis) atau Jerusalem(bahasa Ibrani: יְרוּשָׁלַיִם  Yerushaláyim) ataupun Al-Quds (bahasa Arab: القُدس‎) ialah sebuah kota lama yang terletak di Timur Tengah dan juga merupakan Ibu negara dan Bandar raya terbesar bagi Negara Palestin yang kini ditadbir oleh Pertubuhan Bangsa-Bangsa Bersatu (PBB). Baitulmaqdis memainkan peranan penting bagi Agama Islam, Agama Kristian, dan juga Agama Yahudi. Ia merupakan kota paling suci bagi Agama Kristian dan serta Agama Yahudi dan juga merupakan tempat ketiga paling suci dalam Agama Islam.
Baitulmaqdis ialah sebuah kota yang kaya dengan tamadun dan budaya. Kota Lama Baitulmaqdis (juga dikenali sebagai Baitulmaqdis Timur') dikelilingi dengan tembok yang dibina sejak kurun ke-15 lagi. Kota lama ini terbahagi kepada empat kawasan: Islam, Kristian, Yahudi, dan Armenia.
Kedudukan kota ini hangat diperkatakan. Perjanjian yang ditandatangani pada tahun 1949 di antara Israel dan Jordan menyebabkan kota ini terbahagi kepada dua. Baitulmaqdis Barat menjadi milik Israel manakala Baitulmaqdis Timur (Kota Lama) menjadi milik Palestin (dahulunya milik Jordan sebelum negara Palestin mencapai kemerdekaan). Sejak kemenangan Israel pada perang tahun 1967, Israel menguasai kesuluruhan kota tersebut dan menuntut hak kedaulatan undang-undang terhadap Baitulmaqdis . Israel juga menjadikan Baitulmaqdis sebagai ibu negara tetapi pengisytiharan ini tidak diiktiraf oleh masyarakat Islam. Palestin juga menuntut supaya kesuluruhan Baitulmaqdis ataupun sebahagian daripadanya yakni Baitulmaqdis Timur menjadi ibu negaranya. Penguasaan Israel ke atas Baitulmaqdis Timur dianggap sebagai penaklukan atau pengilhakan haram ke atas sebahagian Tebing Barat dituntut Palestin.


== Penamaan ==


=== Baitulmaqdis atau Baitulmuqaddis ===
Kedua-dua nama بَـيْـت الْـمَـقْـدِس‎ Baitulmaqdis dan بَـيْـت الْـمُـقَـدَّس‎ Baitulmuqaddas "Rumah Suci" terserap dalam bahasa Melayu digunakan dalam sumber-sumber bahasa Arab lama sebelum abad ke-9 Masihi; ia sepunca dengan nama bahasa Ibrani yang serumpun Semitik iaitu בית המקדש‎ Beit HaMikdash.
Nama القُدسcode: ar is deprecated  al-Quds turut dipakai dalam konteks umum dalam kalangan penutur moden bahasa Arab bermaksud "[Tempat] yang Suci/Kudus".


=== Yerusalem, Jerusalem ===
Yerusalem serta bentuk bahasa Inggerisnya Jerusalem lebih digunakan dalam kalangan penganut Kristian menuturkan bahasa Melayu; nama "Yerusalem" ini boleh diusulkan bermaksud asal "asas (dari kata Sumeria yeru 'pemukiman' / kata Semit yry 'mendirikan, meletakkan suatu landasan') dewa Shalem", yakni dewa perlindungan kota tersebut pada Zaman Gangsa.
Bentuk bahasa Ibrani nama ini iaitu Yerushalem atau Yerushalayim (יְרוּשָׁלַיִם‎) pertama kali muncul dalam Alkitab dalam Kitab Yosua. Menurut suatu Midras, nama tersebut merupakan kombinasi dari Yhwh Yir'eh ("Tuhan akan memastikan/menyediakan" merujuk kepada kesanggupan nabi Ibrahim (Abraham) mengorbankan anaknya (Ishaq yang menjadi anak hendak dikorbankan dari perspektif Kristian berbanding Ismail) dan kota "Shalem". Nama Ibrani tersebut turut sepunca dengan suatu nama Arab lain iaitu أُورُشَلِيمَcode: ar is deprecated  Ūrsyalīm yang lebih digunakan pihak pemerintah Israel dalam nama rasmi أورشليم القدسcode: ar is deprecated  Ūrsyalīm-Al Quds.


== Sejarah ==

Sejarah Baitulmaqdis boleh dikategorikan kepada lima tahap;

Zaman Kuno
Zaman Pemerintahan Empayar Rom
Zaman Islam
Zaman Mandat British
Zaman Pendudukan Israel


=== Zaman Silam ===

Menurut orientalis Barat, Baitulmaqdis mula menjadi tumpuan selepas Daud menakluk Baitulmaqdis daripada masyarakat yang bernama Jebusite. Daud kemudiannya dikatakan mula mengembangkan kota ini dan menjadikannya ibu kota kerajaannya. Baitulmaqdis kemudian dikatakan diperintah oleh Sulaiman. Mengikut ahli sejarah Yahudi, Sulaiman telah membina sebuah kuil yang diberi nama Kuil Sulaiman.
Tidak lama kemudian tentera Babylon mula menguasai Baitulmaqdis daripada orang Yahudi. Nebuchadnezzar II, raja Babylon kemudiannya menakluk Baitulmaqdis dan memusnahkan Kuil Sulaiman. Dia kemudiannya menghalau orang Yahudi daripada Baitulmaqdis . Selepas beberapa dekad, tentera Parsi menakluk Babylon. Cyrus II, raja Parsi membenarkan orang Yahudi kembali ke Baitulmaqdis dan membina semula kuil mereka. Kuil Kedua kemudiannya dibina oleh Herod Si Agung tetapi selepas kematiannya, kota ini jatuh ke tangan Rom.


=== Pemerintahan Rom ===
Semasa pemerintahan Rom, masyarakat Yahudi di Baitulmaqdis memberontak. Akibatnya tentera Rom mematahkan pemberontakan tersebut dan memusnahkan Kuil Kedua orang Yahudi. Yang tinggal hanyalah sebahagian daripada kuil itu yang dikenali sebagai Tembok Barat.

Selepas pemberontakan tersebut, orang Yahudi dibenarkan tinggal di situ tetapi dalam jumlah yang kecil. Pada kurun kedua, Maharaja Rom memerintahkan supaya Baitulmaqdis dibina semula dan membina sebuah kuil orang Rom di situ sambil menghalang kegiatan keagamaan orang Yahudi. Orang Yahudi kembali memberontak tetapi berjaya dipatahkan tentera Rom. Baitulmaqdis dinamakan semula menjadi Aelia Capitolina.
Orang Yahudi dilarang memasuki Baitulmaqdis . Selama 150 tahun selepas itu, kota ini menjadi tidak penting bagi kerajaan Rom. Namun demikian, Maharaja Byzantine iaitu Constantine I membina Baitulmaqdis sebagai pusat keagamaan Kristian dengan membina Gereja Makam Suci pada tahun 335 masihi. Orang Yahudi tetap tidak dibenarkan memasuki Baitulmaqdis kecuali semasa pemerintahan singkat Empayar Parsi pada tahun 614 hingga tahun 629.


=== Zaman Pemerintahan Islam ===

Walaupun Al-Quran tidak menyebut mengenai nama "Baitulmaqdis " tetapi hadis ada menyebut mengenainya. Menurut hadis sahih, adalah di Baitulmaqdis Muhammad naik ke syurga semasa peristiwa Israk Mikraj. Kota itu kemudiannya ditawan oleh angkatan tentera Islam pada tahun 638 Masihi. Khalifah Umar Al-Khatab secara peribadi pergi ke Baitulmaqdis untuk menerima penyerahan Baitulmaqdis kepada kerajaan Islam. Beliau seterusnya ditawarkan bersembahyang di dalam Gereja Makam Suci tetapi menolaknya dan sebaliknya meminta supaya dibawa ke Masjid al-Aqsa. Beliau mendapati tempat itu terlalu kotor dan mengarahkan supaya pembersihan dijalankan. Beliau kemudiannya membina sebuah masjid kayu di tempat yang sekarang merupakan kompleks bangunan Masjid al-Aqsa.

Enam tahun kemudian, Kubah Al-Sakhrah dibina. Struktur ini terdiri daripada sebuah batu yang dikatakan tempat Muhammad berdiri sebelum naik ke syurga semasa peristiwa Israk Mikraj. Perlu diingatkan bahawa kubah yang bersalut emas dan berbentuk oktagon ini tidak sama seperti Masjid al-Aqsa di sebelahnya yang dibina tidak lama kemudian. Semasa pemerintahan awal Islam, terutamanya semasa pemerintahan kerajaan Umaiyyah (650-750) dan kerajaan Abbasiyyah (750-969), kota Baitulmaqdis berkembang. Ramai orang berpendapat Baitulmaqdis pada ketika itu merupakan tanah yang paling subur di Palestin.
Pemerintahan awal Islam juga mewujudkan sebuah tolenrasi di antara kaum. Namun semasa pemerintahan Al-Hakim Amr Allah, seorang khalifah kerajaan Fatimiyyah, beliau mengarahkan supaya semua gereja dan rumah ibadat bukan Islam dimusnahkan. Hal ini menyebabkan berlakunya Perang Salib. Pada tahun 1099, tentera Kristian Eropah menakluk Baitulmaqdis . Mereka kemudiannya membunuh kesemua penduduk bukan Kristian yakni Muslim dan Yahudi.
Baitulmaqdis kemudian dijadikan ibu kota Kerajaan Jerusalem. Kerajaan ini kekal sehingga tahun 1291; Baitulmaqdis sendiri ditawan oleh Salahuddin Al Ayyubi pada tahun 1187. Salahuddin juga membenarkan semua orang beribadat di Baitulmaqdis tidak kira sama ada Kristian, Muslim atau Yahudi. Pada tahun 1243, Baitulmaqdis jatuh kembali ke tangan orang Kristian sebelum jatuh kembali ke tangan orang Islam pada tahun berikutnya.
Pada tahun 1517, Baitulmaqdis ditawan oleh Empayar Turki Uthmaniyyah. Sulaiman al-Qanuni membina semula tembok Baitulmaqdis yang dapat kita lihat sehingga ke hari ini.


=== Mandat British ===

British berjaya menewaskan Empayar Turki Uthmaniyyah semasa Perang Dunia I. Dengan kemenangan mereka itu, tentera British di Mesir memasuki Baitulmaqdis pada 11 Disember 1917. Pihak British kemudiannya membina rumah-rumah baharu di sini dan menyebabkan Baitulmaqdis berkembang sehingga luar daripada temboknya. Pemerintahan British menandakan bermulanya suasana kelam kabut di sini. Pendatang-pendatang Yahudi yang mendapat perhatian daripada kerajaan British menyebabkan orang Islam amnya dan orang Arab khususnya mendapat layanan yang tidak adil. Keganasan ini terus meningkat sepanjang tahun 1930-an dan 1940-an.
Pada 29 November 1947, Perhimpunan Agung Pertubuhan Bangsa-Bangsa Bersatu (UNGA) meluluskan satu pelan untuk memisahkan Pentadbiran Mandat British di Palestin kepada dua buah negeri: satu untuk orang Yahudi, satu untuk orang Arab. Hal ini mengakibatkan berlaku pemberontakan di Baitulmaqdis yang kemudiannya menyebabkan Perang Arab-Israel 1948 berlaku selepas pemerintahan Mandat British berakhir.


=== Baitulmaqdis dan konflik Arab-Israel ===
Semasa Perang Arab-Israel 1948, Baitulmaqdis terbahagi kepada dua. Bahagian baratnya yang meliputi bandar baru menjadi sebahagian daripada Israel manakala Bahagian timurnya termasuklah kota lama Baitulmaqdis menjadi milik Jordan.
PBB mencadangkan supaya Baitulmaqdis berada di bawah pentadbiran antarabangsa. Walau bagaimanapun, pada 23 Januari 1950, Parlimen Israel meluluskan satu resolusi untuk menjadikan Baitulmaqdis sebagai ibu negara Israel. Baitulmaqdis Timur kemudiannya ditawan oleh tentera Israel dalam Perang Enam Hari pada tahun 1967.
Walaupun Israel membenarkan penganut agama di Baitulmaqdis akses ke tempat suci mereka, terdapat banyak kerisauan mengenai beberapa serangan ke atas Masjid al-Aqsa seperti kebakaran pada tahun 1969 yang disebabkan oleh seorang pelancong Australia yang gila. Status Baitulmaqdis Timur tetap menjadi satu isu yang kontroversi.


=== Zaman moden ===
Menurut satu pelan PBB, Baitulmaqdis sepatutnya menjadi sebuah bandar raya antarabangsa dan bukan sebahagian daripada negeri orang Arab mahupun negeri orang Yahudi. Sempena Perang Arab-Israel 1948, Baitulmaqdis Barat diduduki oleh Israel manakala Baitulmaqdis Timur menjadi milik Jordan.
Pada tahun 1967, semasa Perang Enam Hari, Israel menawan Baitulmaqdis Timur dan mula mengambil langkah untuk menyatukan Baitulmaqdis di bawah penguasaan Israel. Pada tahun 1988 Jordan menarik balik semua tuntutannya ke atas Tebing Barat (termasuklah Baitulmaqdis ) bagi menyokong Pertubuhan Pembebasan Palestin (PLO).


== Status politik ==

Hari ini, status Baitulmaqdis tetap menjadi salah satu isu utama dalam konflik Israel-Palestin. Ketika Perang Arab-Israel 1948, Baitulmaqdis Barat ialah antara kawasan-kawasan yang ditawan dan kemudian diilhakkan Israel sementara Baitulmaqdis Timur, termasuk Kota Lama, ditawan dan kemudian diilhakkan Jordan. Israel merebut Baitulmaqdis Timur dari Jordan selama Perang Enam Hari pada 1967 dan kemudian dimasukkann ke Baitulmaqdis, bersama dengan wilayah sekitar yang lain. [Catatan 6] Salah satu undang-undang asas Israel, Hukum Jerusalem 1980, merujuk Jerusalem sebagai ibu kota tak terbahagi Israel. Semua cabang kerajaan Israel terletak di Baitulmaqdis, termasuk Knesset (parlimen Israel), kediaman Perdana Menteri (Beit Aghion) dan Presiden (Beit HaNassi) serta Mahkamah Agung. Sungguhpun begitu, masyarakat antarabangsa menyifatkan pengilhakan itu sebagai haram dan mengesahakan Baitulmaqdis Timur sebagai wilayah Palestin ditakluki Israel.


== Kepentingan keagamaan ==

Baitulmaqdis telah menjadi suci bagi agama Yahudi selama kira-kira 3000 tahun, agama Kristian selama sekitar 2000 tahun, dan agama Islam selama sekitar 1400 tahun. Buku Tahunan Statistik 2000 Baitulmaqdis menyenaraikan 1204 buah sinagog, 158 buah gereja, dan 73 buah masjid didirikan di kota ini. Walaupun ada usaha untuk mengekalkan kehidupan berdampingan sesama agama, beberapa kawasan seperti Masjid al-Aqsa (Bukit Kuil) tetap menjadi rebutan dan buah kontroversi yang berlanjutan.


=== Islam ===
Bagi Muslim, Baitulmaqdis ialah tempat ketiga paling suci dalam Islam. Apabila kembali ke sejarah Baitulmaqdis kita dapat melihat bahawa kota ini mengalami kesengsaraan sebelum kedatangan Islam. Apabila orang Islam menakluk kota ini barulah kota ini mencapai ketenangan dan keamanan. Ramai pedagang-pedagang Arab berdagang di sini termasuklah dari Makkah dan Madinah. Kota ini juga menjadi kiblat pertama umat Islam sebelum beralih ke Makkah ketika Muhammad masih hidup. Apabila tentera Salib menguasai kota ini ketika Perang Salib, semua penduduk kota ini yang bukan beragama Katolik Rom dibunuh dengan kejam.
Selepas Salahuddin Al-Ayyubi menawan kota ini kembali, Baitulmaqdis kembali ke zaman kegemilangannya. Orang Islam, Kristian, dan Yahudi dapat beribadat tanpa sebarang gangguan.
Selain ITU,baitul maqdis adalah tempat dimana nabi Muhammad s.a.w dibawa semasa peristiwa isra' Wal mi'raj ,dimana baginda dikatakan menunaikan solat dengan semua nabi Dan rasul,lalu dibawa naik ke langit.


== Galeri ==

		
			
			
		
		
			
			
		


== Lihat juga ==

Salahuddin Al-Ayyubi
Palestin
Israel


== Rujukan ==


== Nota hujung ==


== Pautan luar ==
(Inggeris) Baitulmaqdis dan Islam Diarkibkan 2005-10-31 di Wayback Machine
(Inggeris) The Position of Jerusalem and Haram As-Shareef in Islam
(Inggeris) Ottoman Jerusalem