Jeruzaleme (ivritā: יְרוּשָׁלַיִם, Yerushalayim; arābu: القُدس, al Quds) ir sena pilsēta Tuvajos Austrumos, kam ir īpaša nozīme jūdaismā, kristietībā un islāmā. 2013. gadā tajā dzīvoja apmēram 890 tūkstoši cilvēku, kas pārstāv ļoti dažādas tautības un ticības.


== Statuss ==
Pilsētas statuss ir neviennozīmīgs — 1949. gada pamiera līnija starp Izraēlu un Palestīnas Rietumkrastu iet cauri Jeruzalemei. Kopš Izraēlas uzvaras 1967. gada Sešu dienu karā tā kontrolē visu pilsētu un ir pasludinājusi to par savu sastāvdaļu. Izraēlas Jeruzalemes likums pasludina to par Izraēlas galvaspilsētu, kaut arī daudzas valstis to neatzīst un uztur vēstniecības Telavivā. Palestīnieši arī uzskata Jeruzalemi (Austrumjeruzalemi) par galvaspilsētu nākotnes Palestīnai.
2017. gada 6. decembrī ASV prezidents Donalds Tramps paziņoja, ka ASV atzīst Jeruzalemi par Izraēlas galvaspilsētu, tādējādi atsakoties no desmitgadēm ilgās politikas šajā jautājumā.
Savukārt Turcijā notiekošajā Islāma sadarbības organizācijas ārkārtas samitā vairāk nekā 20 dalībvalstis atzina Austrumjeruzalemi par Palestīnas galvaspilsētu.


== Ģeogrāfija ==
Jeruzaleme atrodas aptuveni 60 km uz austrumiem no Telavivas un Vidusjūras. Savukārt vēl aptuveni 35 km attālumā uz austrumiem atrodas Nāves jūra. Aptuveni 10 km uz dienvidiem atrodas Bētleme.
Jeruzalemē pēc Kepena klimata klasifikācijas valda Vidusjūras klimats ar karstām un sausām vasarām (Csa). Janvāris ir vēsākais mēnesis ar vidējo gaisa temperatūru +9,1 °C, bet karstākais mēnesis ir augusts, kad vidējā temperatūra ir +24,5 °C. Vidējais nokrišņu daudzums gadā ir 62,0 mm, kas galvenokārt nokrīt ziemas mēnešos.


== Sports ==
Populārākie sporta veidi ir futbols un basketbols. Beitar Jerusalem F.C. ir viens no slavenākajiem Izraēlas futbola klubiem. No basketbola klubiem slavenākais ir Hapoel Jerusalem B.C..
Kopš 2011. gada ik gadu martā notiek Jeruzalemes maratons.
Paredzēts, ka 2018. gada Giro d'Italia sacensības sāksies ar posmu Jeruzalemē un vēl diviem Izraēlā.


== Atsauces ==


== Ārējās saites ==
 Vikikrātuvē par šo tēmu ir pieejami multivides faili. Skatīt: Jeruzaleme.
Encyclopædia Britannica raksts (angliski)
Brockhaus Enzyklopädie raksts (vāciski)
Mūsdienu Ukrainas enciklopēdijas raksts (ukrainiski)
Ukrainas vēstures enciklopēdijas raksts (ukrainiski)
Encyclopædia Universalis raksts (franciski)
Pasaules vēstures enciklopēdijas raksts (angliski)
Pareizticīgo enciklopēdijas raksts (krieviski)
Ebreju enciklopēdijas raksts (angliski)
Enciklopēdijas Krugosvet raksts (krieviski)