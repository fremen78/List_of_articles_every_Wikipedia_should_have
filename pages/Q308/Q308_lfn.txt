Mercurio (simbole: ) es la planeta la plu prosima a la Sol en nosa sistem solal, orbitante la Sol en 88 dias. Lo es briliante cuando oservada de la Tera: sua cuantia de brilia varia de sirca -2,0 a 5,5. Ma lo no es fasil vidable, car la masima de sua separa angulal de la Sol es sola 28,3° — donce lo es vidable sola a lus prima e lus final.
On no conose bon la planeta. La prima de du veculos spasial cual ia visita la planeta ia es Mariner 10, cual ia mapa sola sirca 45% de la surfas en 1974 e 1975.  La veculo du, su la nom MESSENGER, ia mapa plu 30% en janero 2008.
Mercurio aspeta simil a la Luna, con multe crateres. Lo ave no lunas e no atmosfera. La planeta ave un cor de fero cual jenera un campo magnetal con sirca 1% de la potia de la campo magnetal de la Tera. La temperatur de la surfas varia de sirca 90 a 700 K: la punto direta su la Sol es la plu calda, e la fondo de crateres a la polos es la plu fria.
La romanes ia nomi la planeta per la dio Mercurio, probable car la planeta move rapida en la sielo de la lus prima. La simbol de Mercurio representa la testa de la dio, en sua elmo con aletas, supra sua basto: un simbol antica de astrolojia.
Ante la sentenio 4 aec, astronomistes elinica ia crede ce la planeta es du ojetos diferente: la un vidable sola a leva de sol, e la otra vidable sola a reposa de sol. La poplas xines, corean, japanes e viet nomi la planeta "la stela de acua", per un de la sinco elementos clasica.