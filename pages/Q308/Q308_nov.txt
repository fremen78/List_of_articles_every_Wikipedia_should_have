Merkurie es li maxim proximi planete ye li Sune e li duesmi maxim mikri planete in li Sunal Sisteme. Merkurie varia fro -0.4 a 5.5 ye aparienti grandeso e lusen maxim angulari separatione fro li Sune (maxim grandi elongatione) es nur 28.3°, pro qui resone lu es vidabli nur ye krepuskule. Li planete resta komparativim pokim savat: li soli spasie-vehikle kel ha proximeska a Merkurie esed Mariner 10 fro 1974 a 1975, kel mapad nur 40–45% del planeten surfase.
Fisikalim, Merkurie apari simili ye li Lune pro ke lu es multim kraterat. Lu have nuli natural satelites e nuli atmosfere. Li planete have grandi sentre de fere kel genera magneti felde sirk 1% tam forti kam tu del Tere. Surfasal temperatures sur Merkurie varia fro sirk 90 a 700 K kun li subsunal punte kom li maxim varmisi e li fundes de krateres proxim li poles kom li maxim koldi.
Li romanes nomad li planete segun li rapidim kursent mesajere deo, Merkurie, probablim pro lusen rapidi aparienti lokomotione in li krepuskulal siele. Li astronomial simbole por Merkurie (Unikode: ☿) es stilistikat versione del kape del deo kun chapele e du ales. Li chinani, koreani, japonani e vietnamani kultures noma li planete li ’’aquosi stele”, segun li Sink Elementes.