Evolui es la cambia de la cualias eritable de poplas biolojial tra jeneras susedente. Esta cualias es espresas de la jenes cual es pasada de un jenitor a sua projenias en reprodui. Cualia diferente tende esiste en cualce popla spesifada como un resulta de muta, recombina jenetica, e otra fontes de varia jenetica. Evolui aveni cuando la prosedes de evolui como eleje natural (incluinte eleje sesal) e vaga jenetica sur esta varia, resultante en alga cualias deveninte plu comun o rara en un popla. Lo es esta prosede de evolui cual ia resulta en la biodiversia a cada nivel de organiza biolojial, incluinte la niveles de spesies, organismes individua, e moleculos.
La teoria siensal de evolui par eleje natural ia es proposada autonom par Charles Darwin e Alfred Russel Wallace en la sentenio 19 media, e ia es presentada con detalias en la libro On the Origin of Spesies ("sur la orijina de spesies", 1859. Evolui par eleje natural ia es prima mostrada par la oserva ce plu projenia ia es tipal produida ca pote posible survive. Esta es segueda par tre fatos oservable de organismes vivente: 1. cualias varia entre individuas regardante sua morfolojia, fisiolojia, e condui (varia de fenotipo), 2. cualias diferente resulta en un proportio de survive e reprodui (conveni diferente), e 3. cualias pote es pasada de jenera a jenera (erita diferente). Donce, en jeneras susedente, membros de un popla es plu probable reponeda par la projenia de jenitores con cualias favorable cual ia capasi los per survive e reprodui en sua ambiente spesifada. En la sentenio 20 temprana, otra ideas sur evolui ia es refutada en cuando la sintese moderna ia ajusta la teoria de Darwin per conveni con jenetica clasica, cual ia institui evolui ajustante como causada par eleje natural atante sur la varia jenetica como descriveda par Mendel.
Tota vive sur Tera comparti un asendente comun ultima cual ia vive sirca 3.5 a 3.8 bilion anios a ante. La arcivo de fosiles inclui un progresa de la biojenese de grafito temprana, a fosiles de tapetos de microbios, a fosiles de organisme multiselulal. Motifes esistente de biodiversia ia es formida par formis repeteda de spesies nova (spesi), cambias en spesies (anajenese) e la perde de spesies (estingui) tra la istoria de evolui de vive sur Tera. Cualias morfolojial e biocimica es plu simil entre spesies cual comparti un asendente comun plu resente, e pote es usada per reconstrui arbores filojenetica.
Biolojistes de evolui ia continua studia aspetas variosa de evolui par formi e demostra ipoteses e par construi teorias fundida sur evidentias de la campo o laboreria, e sur datos jenerada par la metodos de biolojia matematical e teorial. Sua descovres ia influe no sola la developa de biolojia ma multe otra campos siensal e industrial, incluinte cultiveria, medica, e informatica.
Vide ance la orijinas de la teoria de evolui e Charles Darwin.