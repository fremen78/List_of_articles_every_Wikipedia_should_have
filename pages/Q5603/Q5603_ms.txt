Andrew Warhola (6 Ogos 1928–22 Februari 1987), dikenali sebagai Andy Warhol, merupkan seorang pelukis catan Amerika Syarikat, pembuat seni cetak, dan pembuat filem yang menjadi figura utama dalam pergerakan seni visual dikenali sebagai seni popular.
Kejayaannya sebagai seorang pengilustrasi komersil menjadikan beliau sangat terkenal sehingga terlibat dalam lingkungan sosial tinggi yang turut termasuk orang jalanan Bohemia, cendekiawan unggul, selebriti Hollywood dan patron kaya.


== Biografi ==


=== Awal hidup dan pendidikan. ===
Warhol lahir pada 6 Ogos 1928 di Pittsburgh, Pennsylvania. Beliau lahir kepada Ondrej Warhola (nama diInggeriskan kepada Andrew Warhola, Sr., 1889–1942) dan Julia Warhola (née Zavacká, 1892–1972), imigran kaum Lemko dari Mikó, Austria-Hungary (kini dipanggil Miková di barat laut Slovakia). Ayahnya berhijrah ke Amerika Syarikat setelah datuknya, seorang pelombong batu arang, meninggal dunia pada tahun 1914.
Ketika beliau berusia lapan tahun, dia menghidap khorea minor - suatu kondisi di mana hujung anggota badan menggeletar secara tidak terkawal - hasil kesan sampingan suatu penyakit kulit dihidapnya iaitu skarlatina. Keadaan tersebut dikatakan (menurutnya) membentuk jatidiri dan minatnya di mana beliau sering mendengar radio, melukis dan mengumpul poster artis ketika dalam perbaringan.
Setelah beliau menamatkan persekolahannya dari Schenley High School pada tahun 1945, beliau pada asalnya mahu mendalami bidang pendidikan seni di University of Pittsburgh lalu mahu menjadi seorang guru seni. Walau bagaimanapun, beliau berubah fikiran lalu mendaftar sebaliknya ke Carnegie Institute of Technology (kini Carnegie Mellon University di Pittsburgh) untuk mempelajari seni komersil.


=== 1950-1960-an: penceburan dalam bidang seni ===
Tugasan pertamanya melukis kasut untuk majalah Glamour pada lewat tahun 1940-an. Pada tahun 1950-an pula, Warhol bekerja sebagai pereka bentuk kasut untuk syarikat Israel Miller. Beliau juga antara pelukis dilantik RCA Records untuk menghasilkan kulit album dan bahan promosi untuk artis-artis dalam label tersebut.
Beliau mula mempamerkan karyanya semasa dekad tahun 1950-an; beliau bermula di Hugo Gallery dan Bodley Gallery di Bandar Raya New York sebelum beredar ke Los Angeles di mana beliau membuat pertunjukan seni di sebuah galeri seni di kota tersebut, Ferus Gallery pada 9 Julai 1962.. Beliau mula menghasilkan projek menghasilkan seni diinspirasikan karya bahan dan topik seharian dalam budaya Amerika Syarikat dari bungkusan dan kemasan barangan makanan seperti tin sup Campbell's dan botol Coca-Cola, ke selebriti seperti Marilyn Monroe, Elvis Presley dan Marlon Brando hingga ke peristiwa dan hal semasa penting. Beliau menubuhkan studionya sendiri, "The Factory", pada tahun 1962.
Pada 3 Jun 1968, seorang perempuan yang merupakan penulis dan aktivis feminisme radikal, Valerie Solanas, mneyerang Warhol dan Mario Amaya, seorang pengkritik dan kurator seni di studio Warhol.


=== 1970an-1980an: Kemasyhuran ===
Beliau menghabiskan sebanyak masa pada tempoh ini memenuhi tempahan yang diminta daripada pelbagai orang ternama dari artis sehingga ke negarawan dan raja-raja.
Pada tahun 1979, Warhol menubuhkan New York Academy of Art bersama Stuart Pivar.


=== Senja hidup ===
Warhol meninggal dunia di New York Hospital, Manhattan akibat komplikasi jantung berikutan pembedahan ke atas kanting hempedunya pada jam 6:32 pagi tanggal 22 Februari 1987 ketika berusia 58 tahun. Keluarga dan warisnya menyaman hospital tersebut atas dakwaan kematian tersebut berpunca daripada penjagaan tidak mencukupi serta bekalan air kotor, namun keadaan tersebut diselesaikan pihak hospital dengan segera melalui suatu pembayaran pampasan tidak diberitahukan kepada keluarga Warhol. Beliau disemadikan di sebelah pusara ibu dan ayahnya di St. John the Baptist Byzantine Catholic Cemetery, Bethel Park di selatan kota Pittsburgh. Suatu majlis memperingatinya dadakan di 1 April 1987 di Katedral Santo Patrick, New York.
Suatu wasiat ditulis Warhol mengamanahkan hampir semua keseluruhan estetnya akan dijual lalu keuntungan tersebut digunapakai menubuhkan suatu yayasan yang mengkhusus kepada pengalakkan dan perkembangan seni visual, terutamanya "karya yang berkecenderungan mencabar dan eksperimental". Lelongan kesemua estet Warhol oleh pihak Sotheby's dilakukan setelah sembilan hari kerana bilangan hartanya yang sungguh banyak. Lelongan kesemua karya seni ini mencecah melebihi 20 juta dolar Amerika Syarikat. Yayasan Seni Visual Andy Warhol (Andy Warhol Foundation for the Visual Arts) ditubuhkan pada 1987.


== Gaya seni ==


=== Perlukisan dan peercetakan ===
Andy merupakan antara seniman yang mempopularkan pergerakan seni popular yang muncul pada tahun 1960-an sejak dipelopori Roy Lichtenstein (1923-1997). Karya-karya seni awal mencerminkan minatnya terhadap gaya seni ini yang diilham animasi dan iklan barangan serta dicat dengan tangan.
Beliau seringkali menjadikan selebriti sebagai topik lukisannya. Dari topik inilah beliau cuba membentuk gaya lukisannya yang tersendiri. Beliau sering menggunakan kaedah cetak sutera (silk-screening) yang menjadi asas kepada karya lukisannya.
Lukisan pada tempoh lewat hayat beliau banyak dipengaruhi anutan agamanya, mazhab Gereja Katolik Yunani Ruthenia, serta persekitaran tempat ibadahnya yang berunsur budaya Kristian Timur.


=== Perfileman ===
Beliau telah menghasilkan sebanyak lebih 60 buah filem dari tahun 1963 hingga 1968, kesemua filem ini cenderung bersifat eksperimental dan adakalanya menyentuh topik provokatif atau lucah. Beliau turut menghasilkan sebanyak 500 rakaman hitam putih ("screen test") yang memaparkan kenalan dan tetamu undangan ke studionya yang melakukan kegiatan seharian (misalnya tidur rehat atau memakan sesuatu).
Antara filem yang dihasilkan Warhol:

Eat (1963)
Sleep (1963)
Blow Job (1964)
Empire (1964)
Blue Movie (1969).


== Rujukan ==


== Pautan luar ==
Warhol Foundation - New York City
Andy Warhol Collection, Pittsburgh
Profil beliau di National Gallery of Art
Time Capsules: the Andy Warhol Collection
Documentation of recent exhibitions of work by Andy Warhol
Andy Warhol at Brooke Alexander Gallery
Andy Warhol's Empire group on Facebook
Diskusi mengenai seni Warhol oleh  di UbuWeb