Almenak (hurup Arab Gundul: المنك atawa المناخ) entu ièlah sistim bakal ngètung waktu nyang kebagi jadi tanggal, ari, bulan, èn tahon. Almenak nyang dipaké di kita punya masarakat umumnya dua macem, meski sebenernya mah ada banyak almenak di mana-mana masarakat, ya'entu: almenak Masèhi atawa almenak umum èn almenak Selam atawa almenak hijriah. Pengrèkenannya juga' laèn dah tu antara almenak Masèhi ama almenak Islam, bagèn bulannya sama-sama dua belas, arinya sama-sama tujuh.
Adapun nama-nama bulan di dalem almenak Masèhi ièlah sebagé berikut:

Januari (hurup Arab Gundul: جنوارى) – 31 ari
Pèbruari (hurup Arab Gundul: فبروارى) – 28 ari (pas tahon kabisat nyang saban 4 tahon sekali 29 ari)
Maret (hurup Arab Gundul: مارت) – 31 ari
April (hurup Arab Gundul: افريل) – 30 ari
Méi (hurup Arab Gundul: مي) – 31 ari
Juni (hurup Arab Gundul: جونى) – 30 ari
Juli (hurup Arab Gundul: جولى) – 31 ari
Agustus (hurup Arab Gundul: اݢستوس) – 31 ari
Sèptèmber (hurup Arab Gundul: سفتمبر) – 30 ari
Oktober (hurup Arab Gundul: اکتوبر) – 31 ari
Nopèmber (hurup Arab Gundul: نوفمبر) – 30 ari
Désèmber (hurup Arab Gundul: دسمبر) – 31 ari.
Adapun nama-nama bulan di dalem almenak Selam ièlah sebagé berikut (ari kaga' bisa diajegin, sebab misti ada namanya hisab ama ru'yat; cuman biasanya kalo ngga' 29 ya 30 ari):

Sura (hurup Arab Gundul: شوراء)
Sapar (hurup Arab Gundul: صفر)
Mulud (hurup Arab Gundul: مولد)
Seri Mulud (hurup Arab Gundul: سرى مولد atawa شرى مولد)
Jumadilawal (hurup Arab Gundul: جمادى الأول)
Jumadilakir (hurup Arab Gundul: جمادى الأخر)
Rejeb (hurup Arab Gundul: رجب)
Roah (hurup Arab Gundul: روه)
Puasa (hurup Arab Gundul: فواس atawa فواسا)
Sawal (hurup Arab Gundul: شوال)
Apit (hurup Arab Gundul: افت)
Haji (hurup Arab Gundul: حج)


== Ruju'an ==