James Cook (7 de novembre 1728 - 14 de februario 1779) esseva un explorator, navigator, e cartographo anglese, qui attingeva le grado de Capitano in le Royal Navy (flotta regal) del Regno Unite. Cook  faceva mappas de Terra Nove, e como le explorator cuje viages in le Oceano Pacific le faceva le prime europeo que visitava le costa oriental del Australia e le Insulas Hawaii, e ille esseva le prime explorator qui faceva un circumnavigation de Nove Zelanda.
Cook jungeva le marina mercante britannic como juvene e jungeva le Royal Navy in 1755. Ille prendeva parte del Guerra de Septe Annos, e postea ille faceva mappas del majoritate del entrata del fluvio de Sancte Laurentio durante del assedio de Quebec. Ille adjutava General Wolfe a facer su famose assalto furtive in le Planas de Abraham, e iste adjutava le juvene Cook esser notate per le admiralitate e le Royal Society. Iste notation esseva in un momento crucial in ambe su carriera e le direction de navigation naval britannic, e causava su commission in 1766 como locotenente del HM Bark Endeavour pro le prime de tres viages Pacific.
Cook faceva mappas de plure areas e recordava plure insulas e costas pro mappas europee pro le prime vice. Su complimentos pote esser attribuite a un combination de manovra bon, habilitates superior de nivellamento e cartographia, corage in explorar locationes periculose pro apprender le factos ver (per exemplo, cruciar multe vices le circulo Antarctic e explorar circum le Grande Barriera de Corallo), le capacitate de ducer in conditiones adverse, e harditessa in ambe facer su explorationes e exceder su mandatos.
Cook moriva in le insula Hawaii in un lucta contra le gente hawaian durante su tertie viage in le Pacific, in 1779.


== Vita juvene ==
Cook nasceva con un vita humile in le villa de Marton in Yorkshire (que hodie esse un suburbio del villa de Middlesbrough). Ille esseva baptisate in le ecclesia local de St. Cuthbert, ubi totevia hodie on pote vider su nomine in le registro illac. Cook esseva un del cinque filios de James Cook (un scote laborator agrari) e su sposa Grace Pace (un femina local). In le anno 1736, su familia moveva al ferma "Airey Holme" in Great Ayton, ubi le empleator de su patre, Thomas Skottowe, pagava al education del juvene James in un schola local (que hodie esse un museo). In 1741, depost de 5 annos de schola, ille initiava laborar sub su patre, qui ha essite avantiate al director del ferma. Quando ille habeva horas libere, ille vadeva a scander un collina proxime, Roseberry Topping, un habito que dava al juvene Cook un gusto pro exploration e aventura que durava tote su vita. (Le final domo de su patres, Cook's Cottage, ora esse in Melbourne; ille esseva movite de Angleterra e reassemblate, bricca per bricca, in 1934.)
In 1745, al etate de 16, Cook moveva 20 millias (32 km) al villa piscatori de Staithes pro devenir le apprentisse de un cappelleria e specieria. Como un apprentisse illac, ille poteva vider le mar per le vitrina de su boteca. Su menses illac le dava un desiro partir pro le mar. Depost de 18 menses, il esseva clar que ille non esseva multe habile con le labor de un boteca. Pro isto, su empleator, William, le introduceva a John e Henry Walker in le porto de Whitby. Le Walkers esseva prominente in su communitate; illes esseva Quakers, possedeva naves, e esseva in le commercio de carbon. (Lor domo hodie esse le Captain Cook Memorial Museum). Cook deveniva un apprentisse in le marina mercante in su parve flotta de vascellos portante carbon in le costa de Anglaterra. Su prime assignation esseva al collier Freelove; ille passava plure annos in iste e altere costas inter le fluvio Tyne e London.
Como parte de su termino como un apprentisse, Cook se applicava al studio de algebra, geometria, trigonometria, navigation e astronomia, habilitates que un capitano de un nave del era debeva saper. Al fin del tertie e final anno de esser apprentisse, Cook initiava su labor in naves mercantil in le Baltico. Ille esseva habile, e pro iste ille tosto avantiava in grados del marina mercante, initiante con su promotion al grado de "mate" (le officiero cargate con le navigation del nave) in le collier Friendship. Minus que un mense depost de haber offerite un commando de su proprie nave, ille se inrolava in le servicio del Royal Navy, que preparava in que deveniva le Guerra de Septe Annos. In le fortias armate, su carriera meliorava, ben que si ille debeva recomenciar su carriera al fundo del hierarchia.


== Familia ==
Cook se maritava con Elizabeth Batts (1742-1835), le filia de Samuel Batts (albergero del Bell Inn in Wapping e un de su mentores) in 21 de decembre 1762 in le ecclesia de St. Margaret in Barking, Essex. Illes habeva sex filios: James (1763-1794), Nathaniel (1764-1781), Elizabeth (1767-1771), Joseph (1768-1768), George (1772-1772) e Hugh (1776-1793). Quando ille non esseva ultramar, ille viveva in le East End de London. Ille assisteva al ecclesia de St. Paul in Shadwell, ubi su filio James esseva baptisate. (Il ha un placa del Stepney Historical Trust in "Free Trade Wharf in the Highway", Shadwell que commemora su vita illac.)


== Carriera in le Royal Navy ==

In 7 de junio 1755, Cook se inrolava in le Royal Navy a Wapping, proque ille credeva que un guerra esseva imminente. Su prime posto esseva in le HMS Eagle sub Hugh Palliser in martio 1756 con le grado de boatswain. In le prime duo annos depost de junger le Royal Navy, Cook tentava le examine de maestria in Trinity House, Deptford; isto le qualificava a navigar un nave del flotta del rege. Postea, ille jungeva le HMS Solebay como un maestro sub Capitano Robert Craig. In iste capacitate ille serviva in plure actiones minor circum le Insulas Britannic.
Durante del Guerra de Septe Annos, ille serviva in le America del Nord como le maestro del HMS Pembroke. In 1758 ille esseva parte del assalto amphibie que capturava Louisbourg del franceses. Postea, Cook participava in le assedio del Quebec, ante del Battalia del Planas de Abraham. Ille habeva un talento con le cartographia e le agrimensura, e ille faceva mappas de un grande parte del entrata del fluvio de Saint Lawrence durante le assedio, que permitteva General Wolfe facer su famose assalto furtive in le Planas de Abraham.
Quando Cook retornava a London, ille se maritava con su amor, sed ille tosto essera ultramar de nove. Le habilitates de Cook como un agrimensor esseva exercitate in le decennio 1760s, quando ille faceva mappas del costa de Terra Nove. Ille metiva le nord-est del costa in 1763 e 1764, le costa del sud in 1765 e 1766, e le costa del west in 1767. Su cinque stationes in Terra Nove produceva le prime grande, exacte mappas del costas del insulas. Al mesme tempore, Cook attingeva duo cosas importante: Un maestria practic del agrimensura, attingite in conditiones minus que ideal; e le attention del admiralitate e le Royal Society in un momento crucial – ambe pro le carriera de James, e pro le explorationes de Anglaterra.
Durante su exercitios in Terra Nove, Cook scribeva que ille tentava vader non solmente "plus longe que omne ante de me, sed tanto longe como io credeva que esse possibile que vader un homine."


== Su tres viages ==


=== Prime viage ===

In 1776, le Royal Society ingagiava Cook a viagiar per le Oceano Pacific e documentar le viage de Venus trans le sol. Cook esseva commissionate como locotenente e date commando del HM Bark Endeavour, un vascello del mesme typo con que ille habeva initiate su carriera. Le Endeavour habeva le proportiones ideal pro un viage assi: forte, un magazin assatis grande, e con un basse fundo, essential pro navigation in archipelagos e oceanos con plure scolios.
Ille faceva vela de Anglaterra in 1768, circumnavigava Capo Horn, e continuava al west per le Pacific. Ille arrivava a Tahiti in 13 april 1769, ubi intentava facer le observationes; a Puncto Venus, ubi ille ancorava, Cook commissionava le construction de un forte e observatorio, sub le direction de Charles Green. Comocunque, le observationes non esseva ni tanto conclusive ni tanto exacte como illes voleva.
Quando le observationes finiva, ille aperiva su ordines sigillate del admiralitate pro le secunde parte del viage: facer un cerca in le sud del oceano Pacific pro le ric austral continente de Terra Australis. Le Royal Society (specialmente Alexander Dalrymple) credeva que illo debeva exister, e que le mission del transito de Venus esseva le optime opportunitate que le Regno Unite habeva a discoperir celle ric continente ante del altere nationes europee, e que un nave tanto pauc e tanto inconspicue como le Endeavour esseva un perfecte copertura pro le mission. Cook dubitava su existentia, sed ille sequeva su ordines.

Con le adjuta de un Tahitiano nominate Tupaia, qui cognosceva ben le geographia del Pacific, Cook ancorava a Nove Zelanda le 6 de octobre 1769 como le secunde gruppo de europeos (le prime esseva Abel Tasman in 1642). Illac, Cook faceva mappas de tote le costa de Nove Zelanda, e identificava plure importante notas re su geographia (como le stricto Cook, le stricto que separa North Island e South Island), con solmente un pauc minor errores (como identificar le peninsula Banks como un insula, e le insula Stewart un peninsula). Ille essayava facer mappas del interior del insulas, sed ille non poteva, a causa del hostilitates del indigenas illac.
Postea ille faceva vela al west, e arrivava al costa sud-est del continente de Australia in 19 de april 1770; in facer isto, su expedition esseva le prime europeos registrate a visitar su costa del est. In 23 de april ille faceva su prime observation registrate del indigenas de Australia al Insula Brush proxime a Bawley Point, ubi ille scribeva que illes "esseva tanto proxime al costa que on poteva vider plure homines in le plagia; illes pareva esser de un color multe obscur o nigre, sed le real color de su cute o su vestimentos, io non sape." Infortunatemente, le indigenas illac etiam esseva hostil a Cook e su expedition.
In 29 de april, Cook e le equipage faceva ancorage al terra firme del continente (in un location ubi hodie se cognosce como le Peninsula Kurnell), que illes nominava Botany Bay secunde le unic specimenes obteneva per le botanistas Joseph Banks e Daniel Solander. Il esseva hic ubi James Cook faceva le prime contacto con un tribo aborigine, le Gweagal. De iste pacibile incontro, le lingua anglese (e finalmente Interlingua) ganiava le parola kanguru, del gweagal parola gangurru.
Depost de deceder de Botany Bay su expedition vadeva al nord a Batavia. In iste tempore, ille discoperiva que Nove Guinea e Australia esseva separate, e non un grande continente. Le 11 de junio, ille habeva un accidente quando le Endeavour esseva insablate per un basse fundo in le Grande Barriera de Corallo. Le nave esseva multe damnificate: il habeva un infestation in le lignos; un lignos esseva secate a intra de 3 millimetros, e debeva esser repingite e recalfatate. Le reparos morava le expedition septe septimanas (proxime al darsenas del moderne Cooktown, proxime al fluvio Endeavour). Quando su reparos esseva finite, le viage procedeva e faceva vela per le manica de Torres. Le 22 de augusto ille attingeva al Insula de Possession, ubi ille arrogava le costa que ille habeva explorate como territorio britannic.
Postea, Cook visitava le insula de Savu pro tres dies, ante de facer vela pro Batavia de nove. Batavia habeva un reputation de manifestationes de malaria e dysenteria. Ben que le expedition habeva essite sin maladia serie, plure in le equipage cadeva malade, e le expedition suffreva su sol perdita: Herman Spöring Jr., scientista finnese e secretario de Banks. Ille moriva de dysenteria causate per invenenamento alimentari, e esseva interrate al mar le 24 de januario 1771.
Postea, le expedition circulava le Capo de Bon Sperantia e Sancte Helena, e arrivava in 12 de julio 1771.


==== Prevention de scorbuto ====
In le quatro annos que su prime expedition durava, in sol duo occasiones esseva un marinero malade de scorbuto, que esseva practicamente inaudite in expeditiones naval in le seculo 18. Secunde un polissa del Royal Navy in 1747, Cook mandava su equipage a eder fructos citro e sauerkraut. Al tempore, il esseva sapite que un dieta povre esseva ligate al scorbuto, sed il non esseva sapite que le causa esseva le manca de vitamina C. Le position de Cook esseva practic e empiric; ille incoragiava un dieta tanto variate que le circumstantias permitteva, e colligente vegetabiles verde quando su equipage ancorava usquam.
Le marineros del era non esseva multe innovative, e illes reguardava le idea de eder sauerkraut con disdigno. Pro incoragiar su equipage a eder lo, un acto que ille ha usava altere vices sin falta, ille mandava que le sauerkraut sia servite a ille mesme e su officieros, e dava un option al marineros que illes poteva prender un pauc si illes voleva. Le "option" esseva succedite: presente con un nove alimento in le dieta restringite, specialmente un pro le officieros, le alimento deveniva multe popular. Intra de un septimana, un ration debeva esser instituite. Totos in le nave edeva le mesme alimento, e recommendava iste practica a cata commandante.
Duo homines esseva ferite per scorbuto: astronomo Charles Green e navigator tahitian Tuapea.


==== Arrivata ====
On publicava su jornales pauc post le arrivata de su expedition, e Cook deveniva quasi un heroe in le communitate scientific. Comocunque, in le societate general, ille non habeva multe fama; le aristocrate botanista Joseph Banks esseva le heroe plus notabile pro le homine general. Banks tentava prender le commando del secunde viage de Cook, sed se removeva del expedition ante que illo initiava, e Johann Reinhold Forster e su filio Georg Forster esseva prendite como scientistas pro le nove viage.
George, le prime filio de Cook, esseva nascite solo cinque dies ante que ille partiva.


=== Secunde viage ===

Depost su retorno, Cook esseva promovite de maestro a commandante, e esseva ingagiate de nove per le Royal Society, iste vice in un cerca pro le mythic Terra Australis. In su prime viage, Cook habeva demonstrate in su circumnavigation de Nove Zelanda que illo non esseva parte del plus grande terra al sud; e ben que per facer mappas de quasi tote le costa del est del Australia ille habeva probate que illo esseva tanto grande como un continente, le Terra Australis pro que le Royal Society cercava, se credeva jacer al sud de Nove Zelanda. Totevia, Dalrymple e altere membros del Royal Society credeva que iste massive continente existeva al sud.
Cook habeva commando del HMS Resolution in iste viage, e Tobias Furneaux habeva commando de su companion, le HMS Adventure. Iste nove expedition circumnavigava le globo in un latitude al sud, e ille deveniva un del prime exploratores a cruciar le circulo antarctic (in 17 de januario 1773). Ille etiam metiva, faceva mappas, e arrogava pro Grande Britannia Georgia del Sud (explorate per Anthony de la Roché in 1675), discoperiva e nominava Clerke Rocks e le Insulas Sandwich del Sud. In le nebula antarctic, Resolution e Adventure esseva separate. Furneaux e le Adventure faceva vela a Nove Zelanda; illac, su equipage perdeva alicun marineros depost de un lucta con le Māori. Finalmente, Furneaux faceva vela a Grande Britannia, como Cook continuava a explorer le Oceano Antarctic.
In explorar le Oceano Antarctic, Cook attingeva le latitude de 71°10'S in 31 de januario 1774, e quasi discoperiva Antarctica, sed ille retornava a Tahiti pro resuppler su nave. Postea ille retornava su curso al sud in le cerca quixotic del continente mythic. In iste parte del viage ille habeva un juvene tahitiano, Omai, qui esseva minus cognoscente re le oceano Pacific que su predecessor Tupaia esseva in le prime viage. Durante su retorno a Grande Britannia ille ancorava in le Insulas Amic, le Insula de Pascha, le Insula Norfolk, Nove Caledonia, e Vanuatu.
Ben que ille non discoperiva le continente mythic, su viage non esseva un fallimento. Ille habeva monstrate scientificamente le absentia de Terra Australis contra le mytho popular. Al mesme tempore, su viage esseva le probation succedite del nove chronometro K1 per Larcum Kendall, que habilitava Cook a calcular su location plus exactemente. Le jornal de Cook habeva tanto laudation pro le horologio e le cartas que il creava con su usage esseva multe exacte – tanto exacte que copias de illos jam esseva usate usque al seculo 20.
Depost de su retorno a Britannia, Cook esseva promovite a capitano e date un retiramento honorari del Royal Navy, como un officiero in Greenwich Hospital in London. Su fama ora extendeva trans le admiralitate; ille esseva facite un companion del Royal Society, premiate le Copley Gold Metal, pingite per Nathaniel Dance-Holland, invitate a dinar con James Boswell, e describite in le Camera del Lords como "le prime navigator in Europa". Nonobstante iste honores, Cook non poteva esser separate del mar. Un tertie viage esseva planate, pro trovar le Passage del Nord-West. Cook habeva viagiate al Pacific e sperava viagiar al est al Atlantic, quando un viage simultanee velle viagiar in le opposite direction.


=== Tertie viage ===

In su viage final, Cook habeva de nove commando del HMS Resolution, quando le capitano Charles Clerke habeva commando del HMS Discovery. Ostensibilemente le viage esseva planate pro retornar Omai a Tahiti, e isto esseva lo que le gente de London credeva. Comocunque depost de retornar Omai, Cook faceva vela al nord. Depost de visitas in le costa de Alaska, in 1778 ille esseva le prime europeo a visitar le Insulas Hawaii. Depost de facer ancorage in le porto de Waimea in Kauai, ille nominava le archipelago le "Insulas Sandwich" pro le quarte Earl de Sandwich, qui al tempore esseva agente como le Prime Lord del Admiralitate.
Del sud del Oceano Pacific ille viagiava al nord-est pro explorar le costa west de America del Nord e atterrava proxime al villa del Prime Nationes a Yuquot in le Stricto Nootka in Insula Vancouver, ben que ille habeva facite vela le Stricto de Juan de Fuca. Ille explorava e faceva mappas del costa de California usque al Stricto Bering; in iste parte de su viage, ille identificava lo que esserea cognoscite como le Stricto Cook in Alaska. Il esse dicite que in un singule visita, Cook cartava le majoritate del costa del nord-west pro le prime vice, determinava le extension de Alaska, e jungeva le explorationes russe e espaniol del nord del Oceano Pacific. Le stricto de Bering esseva impassibile, ben que ille habeva facite plure essayos a cruciar lo. Iste essayos fallite le frustrava, e su sanitate physic pejorava; vermente, su sanitate mental esseva pejorate un pauc, e al tempore ille faceva alicun actiones irrational, como mandar que su equipage mangia le inedibile carne del walrus.
Cook retornava a Hawaii in 1779. Depost de facer vela circum le archipelago pro octo septimanas, ille ancorava in le Baia Kealakekua in le insula de Hawaii, le plus grande insula in le Insulas Hawaii. Depost de remaner un mense, Cook faceva vela pro resumer su exploration. Tosto depost de partir del insulas Hawai, le mast principe del Resolution rumpeva, e Cook retornava a Hawaii. Pro alicun ration, le climate in le insulas non esseva tanto amicabile, e il habeva multe tensiones inter le hawaianos e le europeos.

Le infraction final occurreva le 14 de februario, quando alicun hawaianos furava un del navettas del expedition. Normalmente, proque robamentos esseva assatis commun in le insulas, Cook prendeva hostages usque al retorno de su cosas. Alora, Cook faceva su error final: ille essayava prender le rege de Hawaii, Kalaniopu‘u. Le hawaianos lo preveniva, e le equipage del expedition debeva retirar se al plagia. Quando Cook retornava al plagia pro adjutar in lancear le naves, ille esseva colpate per le capite, e dagate in su dorso como ille falleva al aqua. Le hawaianos prendeva su corpore. Quatro del marinos moriva e duo esseva ferite in le confrontation.
Ben que ille habeva essayate de prender su rege, Cook e su corpore esseva tractate con le consideration debite a un chef hawaian. Su corpore esseva eventrate, cocinate pro facilitar le discarnation del corpore, e le ossos esseva mutate con respecto e preservate como icones religiose. (Incidentalmente, un pauc similabilemente esseva tractate le corpores del sanctos europee.) Postea, post de un appello del equipage del expedition, le corpore de Cook esseva date al expedition, que le dava un formal interramento britannic al mar.
Capitano Clerke esseva secunde in le ordine del commando, e pro isto ille prendeva commando del expedition. Ille faceva un essayo final al stricto Bering. Depost del morte de Clerke, le Resolution e le Discovery retornava in le octobre de 1780 sub le commando de John Gore (un veterano del prime viage de Cook) e le capitano James King. Le conto del tertie e final viage de Cook esseva plenate per King depost de su retorno a Grande Britannia.


==== Le hypothese de Lono ====
Un hypothese del ration proque le hawaianos cambiava de disposition depost del retorno del expedition se tracta del station hawaian, e su influentia in le perceptiones del gente hawaian.
Alcun historicos crede que quando Cook arrivava a Hawaii, su arrivata coincideva con le Makahiki, un festa hawaian de recolta in honor de su deo Lono. Evidentia que appoia iste hypothese include que le HMS Resolution – specialmente, le formation del masts, velas e manovras – resimilava certe icones religiose del station. Similarmente, le circumnavigation facite per Cook (del nord, al est, al sud, tunc al west) ante de ancorar resimilava le processiones que occurreva durante del festas de Lono. Un historicos ha arguite que celle e altere coincidentias causava certe hawaianos a creder que Cook esseva un incarnation de Lono.
Totevia, quando le expedition ha retornate a Hawaii, non jam esseva le station de Makahiki – un celebration de Lono, qui esseva synonymic con "pace", sed le station de Kū, qui esseva le deo del guerra. Le station del guerra incoragiava un climate de aggression e resentimento del gente hawaian, sed combinate con le errores facite per Cook – como attaccar un rege in le station de guerra – le hostilitates inter le hawaianos e le europeos rapidemente attingeva un culmine.


== Le protégés de Cook ==
Un numero del officieros qui serviva in le commando de James Cook vadeva attinger lor proprie complimentos notabile:

William Bligh: Maestro de navigar de Cook. Ille obteneva le commando del HMS Bounty in 1787 e postea se faceva governator del Nove Galles del Sud.
George Dixon: Midshipman de Cook. Ille duceva le Expedition Vancouver (1791-1794)
George Vancouver: Marinero de Cook (tertie viage). Postea ille duceva su proprie expedition.


== Legato de Cook ==

Le 12 annos que Cook passava in le Oceano Pacific meliorava le comprension europee del area. Plure insulas como le Insulas Sandwich esseva incontrate pro le prime vice per europeos, e su cartas navigational plus exacte de grande areas del Oceano Pacific esseva un acto notabile (de facto, iste cartas essera usate in le mesme forma que Cook scribeva usque al seculo 20).
Cook colligeva mensurationes exacte de longitude in su prime viage con su habilitate de navigar, con le adjuta del astronomo Charles Green e per le usage del novemente publicate tabellas in le Nautical Almanac, usante le methodo del distantia lunar (mensuration del distantia angular del luna a o le sol per le die, o un de octo stellas lucente per le nocte pro determinar le tempore al Royal Observatory in Greenwich, e alora comparar iste mensuration con le tempore local determinate per le altitude del sol, luna, o stellas). In su secunde viage Cook usava le chronometro K1, que esseva in le forma de un grande horologio de tasca, 13 cm (5 uncias) in diametro. Illo esseva un copia del horologio H4 per John Harrison, que se probava esser le prime horologio que poteva mantener un mensuration exacte del tempore in alte mar in le viage del nave Deptford's a Jamaica (1761-1762).
Cook esseva le prime europeo qui faceva contacto extensive con le gentes del Pacific. Ille credeva – correctemente – que il habeva un parentate inter tote le gentes del Oceano Pacific, in despecto del facto que lor paises esseva separate per milles de millias del oceano. Ille credeva etiam que le gente pacific habeva tracte su origine del terra firme in Asia (un assertion que esseva provate correcte per le scientista Brian Sykes).
Le expeditiones de Cook esseva accompaniate de multe scientistas, cuje observationes e discopertas meliorava al valor del viages. Joseph Banks (un botanista anglese) e Daniel Solander (un scientista de Svedia) colligeva specimenes de plus que 3000 species de plantas. Banks, in particular, esseva notabile pro que ille deveniva un preeminente promotor al colonisation del Australia per le Regno Unite, basate sub su proprie observationes.
Le expeditiones de Cook habeva etiam plure artistas. Sydney Parkinson esseva un del preeminente artistas del prime viage, e faceva 264 illustrationes ante su morte al fin del viage. Su successor in le secunde viage, William Hodges, creava notabile picturas de paisage de Tahiti, le Insula de Pascha, e altere paisages.
Su contributiones al scientia esseva recognoscite durante su vita, ambe in Anglaterra e al estraniero. In le anno 1779, quando le colonias american esseva in un guerra contra le Regno Unite, Benjamin Franklin scribeva un littera al capitanos del naves militar, recommendante que si le naves contingeva al nave de Cook, que illes:

"non lo considera como un inimico, ni suffre nulle rapina del contentos in illo, ni obstrue su retorno immediate a Anglaterra, per detener lo o mandar lo a qualcunque altere parte de Anglaterra o a America; sed que vos tracta le Capitano Cook e su equipage con tote civilitate e benignitate, ... como amicos commun al humanitate."
Totevia, non sapite per Franklin, le capitano habeva morite un mense ante de que iste "passaporto" esseva scribite.
Le location in que ille esseva matate in Hawaii esse marcate per un obelisco blanc, e circa 25 pedes quadrate (~ 2.3 m2) de terra circum le obelisco incatenava; iste terra, in despecto de esser in HawaiI, esseva donate al Regno Unite, e le terra esse officialmente parte del Regno. Etiam in le Statos Unite de America, Cook appareva in un moneta american, le medie-dollar battite in 1928 pro le Sesquicentennial hawaian (le celebration del 150me anniversario del discoperta europee del insulas).
Plure institutiones ha essite nominate pro Cook e su viages:

le Insulas Cook;
le Stricto Cook;
le Crater Cook (super le luna);
Captain Cook Birthplace Museum
James Cook University, le prime institution de education tertie in Queensland del nord, Australia (in Townsville, 1970);
James Cook University Hospital, in le citate de su nascentia, Marton;
le RSS James Cook (2006); e
le Space Shuttle Endeavour (nominate pro le nave que ille usava in su prime viage).


== Referentias ==


== Ligamines externe ==

(anglese) Le jornales del viages:
Prime viage, per James Cook
Secunde viage: Parte 1 e Parte 2, per James Cook
Tertie viage, per James King