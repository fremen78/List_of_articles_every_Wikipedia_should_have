Mao Zedong [] (26. detsember 1893 Shaoshan – 9. september 1976 Peking) oli Hiina Kommunistliku Partei juht alates 1935. aastast kuni oma surmani 1976. aastal.
Tema juhtimisel sai Hiina kodusõja järel kommunistlik partei võimu suurema osa Hiina üle, samuti aga kritiseeritakse tema poliitikat, sealhulgas majanduspoliitikat. Mao kuulutas Hiina Rahvavabariigi välja 1.oktoobril 1949 Pekingis. 
Vaatamata kriitikale on Mao Hiinas siiani väga populaarne. Tema saavutuste hulka arvatakse tasuta haridus ja arstiabi ning tagatud töö. Samas oli Mao eksperimentaalsete programmide ("Suur hüpe" ja kultuurirevolutsioon) ebaõnnestumisel suur kahju kultuurile, ühiskonnale ja majandusele ning näljahädade tõttu hukkus palju inimesi. Alates sellest, kui pärast Mao surma 1976. aastal sai Hiina Rahvavabariigi juhiks Deng Xiaoping, on enamik Mao reforme hukka mõistetud. Tema sotsiaalpoliitiline suund on hüljatud liberaalsemate ja pragmaatilisemate majandusreformide kasuks.
Mao oli radikaal ja dogmaatik ning romantik ja suur unistaja. Tema sotsiaal-poliitilised otsused põhinesid moraalsetel ja ideoloogilistel kavatsustel, mitte tegelikel tulemustel. Mao hoolis vähe inimeste heaolust, kuid oli paljude silmis karismaatiline liider.
Hiina kodusõja võitmise ja Hiina Rahvavabariigi rajamise tõttu sai Hiina Kommunistlikust Parteist tema võimu ajal Mandri-Hiina juhtiv partei. Mandri-Hiinas peetakse Mao suurimaks teeneks välismaise mõjuta ühendatud Hiina riigi rajamist esimest korda pärast oopiumisõdu.  Kritiseeritakse aga tema majandust laostavat poliitikat pärast võimu kindlustamist.


== Nimi ==
"Mao Zedong" on pinyin'i nimekuju (toonimärkidega Máo Zédōng). Traditsioonilises hiina kirjas on see 毛澤東, lihtsustatud hiina kirjas 毛泽东 ning Wade-Gilesi transliteratsioonis Mao Tse-tung. Tema viisakusnimi oli Runzhi (Rùnzhī; 润芝).
Mõnikord kasutatakse Mao kohta nime Neli Suurt: Suur Õpetaja, Suur Juht, Suur Ülemjuhataja, Suur Tüürimees  (伟大导师，伟大领袖，伟大统帅，伟大舵手), sest paljud hiinlased austasid ja austavad teda praegugi jumalasarnase tegelasena, paljuski nagu dünastiate rajajaid minevikus.
Läänes on nime kasutatud tiitliga esimees Mao.


== Lapsepõlv ja noorpõlv ==
Mao Zedong sündis 1893. aastal Hunani provintsis praeguse Xiangtan Shi alal Shaoshanis mõõdukalt jõuka talupoja perekonnas. Tema emakeel oli xiang'i hiina keel.


== Vaata ka ==
Noore Mao Zedongi ausammas
"Meresõit sõltub tüürimehest"
Punane on ida (Dōngfāng hóng, tàiyáng shēng)


== Kirjandus ==
Shaun Breslin, "Mao". Inglise keelest tõlkinud Avo Reinvald. Olion, Tallinn 2001, 244 lk.
Jung Chang, Jon Halliday "Esimees Mao. Rääkimata lugu." Inglise keelest tõlkinud Rein Turu. Varrak 2009, ISBN 9789985319321


== Viited ==


== Välislingid ==
Andres Laasik. Kominterni monstrum esimees Mao, EPL.ee, 27. november 2009