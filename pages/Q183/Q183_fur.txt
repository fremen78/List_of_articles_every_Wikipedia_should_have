La Gjermanie e je un stât de Europe centrâl che e je stade un dai fondadôrs de Union Europeane. Vuê al è al stât plui popolât e indi un dai plui impuartants de Union, soredut tal ambit economic.
E confine a ovest cun France, Lussemburc, Olande e Belgjiche, a sud cun Svuizare e Austrie, a est cun Polonie e Republiche Ceche e a nord cun Danimarcje.


== Gjeografie ==
La Gjermanie si slargje dal Mâr dal Nord e dal Mâr Baltic fin tes Alps, dulà che si cjate la cime plui alte (Zugspitze, 2.962 metris). A Jevât il confin al è segnât de confluence dai flums Oder e Neisse, mintri che a Bonât il limit nazionâl al è la valade dal Ren.
La zone setentrionâl e centrâl dal paîs si cjate la bassure gjermaniche, che si slargje viers Jevât inte planure Sarmatiche. La part centri-orientâl a si cjatin rilêfs di altece no superiôr a 1.600 metris, clamâts Mittelgebirge. 
Il flum plui lunc al è il Ren, che con i sôs 1.320 km (la risultive e i prins chilometris a son logadis in Svuizare) al travierse la intiere nazion di Sud a Nord.


== Storie ==
La Gjermanie, tal sens di stât nazionâl e je nassude intal 1871, cuant che i paîs de Confederazion todescje si unirin intal Imperi Gjermanic, terminât cun la fin de Prime Vuere Mondiâl e cul Tratât di Versailles dal 1919.
La Republiche di Weimar e fo fondade subit daspò de vuere come tentatîf di stabilî un paîs liberâl e democratic; intal 1923, purpûr, si combinà une iperinflazion e un grant declini economic, che consintì la montade al podè di Adolf Hitler cirche dîs agns plui tart.
Intal 1949 il paîs e fo dividût in dôs nazions, la Republiche Federâl Todescje a Bonât e la Republiche Democratiche Todescje a Jevât, cheste ultime inte zone di ocupazion russe. A sô volte, la citât di Berlin e fo dividude a mitât, cun la bande ocidentâl che deventà di pertinence de Republiche Federâl e la bande orientâl de Republiche Democratiche.
Cun la fin de Vuere Frede e l'abatiment dal Mûr di Berlin, la riunificazion dal paîs e fo acelerade: intal 3 di Otubar dal 1990, difat, il teritori de Republiche Democratiche e fo anetût inte Republiche Federâl.


== Popolazion ==
La popolazion di marilenghe todescje e je cirche l'85% dal totâl. Il grup forest plui grant al è chê turc (di plui di 2 milions di personis), seguît dai grups talian, serbian, grec, polac e crauat.


== Ordenament dal stât ==
La nazion e je dividude in 16 stâts federâts (tod. Länder); Berlin e Amburc a son citâts-stât, mintri che il Breme (stât) e comprent ancje la citât di Bremerhaven.
Tabele dai stâts federâi todescs


== Economie ==
La Gjermanie e je la plui grande potence economiche de Europe, la cuarte al mont par PIL e la cuinte par PIL a paritât di podê di acuist.


== Leams ==