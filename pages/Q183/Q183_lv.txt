Arturs Skutelis (dzimis 1986. gadā Rīgā) ir latviešu reperis un tekstu autors, grupas "Tvērumi" līderis. Ir izdevis vairākus hiphopa albumus.


== Dzīvesgājums ==
Dzimis 1986. gadā Rīgā. 2000. gadu sākumā nodibināja studiju un radošo apvienību PKI. Organizēja repa festivālu "Ritms un plūsma" klubā "Nabaklab", pasākumu ciklu "Hiphopa Zaptes" (kopā ar Mixmaster AG) klubā "Pulkvedim neviens neraksta" un daudzus citus nekomerciālās mūzikas pasākumus.


== Radošā biogrāfija ==


=== Pirmie ieraksti un "Manī mīt" ===
Pirmās dziesmas tapa 2000. gadu sākumā, kad veikti vairāki demo ieraksti un aktīva sadarbība ar citiem Latvijas mūziķiem. Ap 2007. gadu kopā ar radošo apvienību PKI (vēl ansis, Edavārdi, KasPis, Eliots un AKE) Skutelis aktualizēja latviešu urbānās mūzikas scēnā tobrīd maz izmantotus mākslinieciskās izteiksmes līdzekļus un formas aspektus: vairākvārdu atskaņas, metaforas, salīdzinājumus, aliterācijas u. tml. PKI izdeva vairākas izlases un mainīja priekšstatu par latviešu repu — līdz ar apvienības aktīvo darbību tas sāka skanēt daudzveidīgāk un sarežģītāk.
Pirmais Skuteļa solo albums "Manī mīt" izdots tikai 2009. gadā — to atzina par Gada labāko hiphopa albumu urbānās mūzikas Street TV Gada balvā. Gadu vēlāk ar muzikālās komandas Dirty Deal Audio un Kreisā Krasta dalībnieku trakuMelodiju tiek ierakstīts mazalbums "Piķis un zēvele".


=== Aiziešana no PKI un "Apziņas plūsma" ===
2011. gada pavasarī Skutelis paziņoja par aiziešanu no PKI, bet ar nosaukumu PKI turpināja pastāvēt privātā Skuteļa mājas ierakstu studija. Mūzikas žurnālists Uldis Rudaks 2011. gada aprīlī rakstīja, ka "PKI turējās kopā entuziasma un idejas vārdā — tā kaut kādā ziņā bijusi cīņa — ja ne par scēnas kā tādas uzlabošanu, vismaz par pozitīva piemēra veidošanu," un ka, mērķim piepildoties, izzudusi jēga darboties kopā kā kolektīvam.
2011. gada beigās Skutelis izdeva solo albumu "Apziņas plūsma", ko papildināja ar došanos Latvijas koncerttūrē, uzstājoties Rīgā, Liepājā, Cēsīs, Jelgavā, Madonā, Tukumā, Saldū un Bauskā. Albumā ir daudz sižetisku skaņdarbu (“Nereīda”, “Divi draugi”, “Krauklis parkā” u. c.), izpildījums ir kļuvis nosvērtāks un mazāk ekspresīvs.
2012. gadā tika publicēts singls "Pēdējā", kas krietni atšķiras no iepriekšējā skanējuma un kurā reps apvienots ar latviešu folkloras elementiem. Singls vēlāk kļūst par 2013. gadā izdotā albuma "Siltums" ievaddziesmu. Pēc "Siltuma" izdošanas Skutelis novēršas no aktīvas un publiskas muzicēšanas un atsakās no klātbūtnes sociālajos tīklos.


=== "Pieturas un citi punkti" un "Audums" ===
2014. gada 14. augustā bez kāda publiska komentāra tika izlaists albums "Pieturas un citi punkti", kas ierakstīts kopā ar Latvijas instrumentālās mūzikas veterānu monkeymusician. Albums ir savdabīgs, nevienā no tā desmit skaņdarbiem nav piedziedājumu, muzikāli un tekstuāli tas saplūst vienā veselumā, ļoti reti skaidri iezīmējot dziesmas sākumu un beigas. Kritiķis Artūrs G. Jenots raksta, ka "šāda formāta albumu, kur skaņdarbus nedrīkst raut ārā vai grozīt ar vietām, lai nesabojātu darba jēgu, Latvijas hiphopa scēna piedzīvo pirmo reizi." Kritiķis Rolands Paeglis savukārt uzskata, ka "Skutelis ar "Pieturām" ir izkāpis ārpus repa rāmjiem (šādi soļi manāmi arī "Siltumā", taču ne tik izteikti), atmetot lieko un aizņemoties vērtīgo no citām izpausmes formām."
2016. gada februārī tika publicēta informācija par grupas "Tvērumi" darbību. Bez Skuteļa grupā darbojas: Rūdolfs Latišenko (bungas), Mārtiņš Vilnītis (bass), Alise Golovacka (klavieres, flauta) un Dita Frīdenberga (saksofons). 6. maijā Rīgā, pārpildītās Zunda dārza telpās notiek Tvērumu pirmais koncerts. Vasarā grupa dodas koncerttūrē pa Latvijas pilsētām (uzstājoties Cēsīs, Daugavpilī, Jelgavā, Liepājā, Rēzeknē u. c.) 10. augustā tiek publicēts grupas debijas albums "Audums", kas saņem ļoti augstu klausītāju un kritiķu vērtējumu, kļūdams par vienu no 2016. gada ievērojamākajiem latviešu mūzikas albumiem.
Mūzikas kritiķis Henriks Eliass Zēgners par "Audumu" rakstīja: "Albumu ievada, caurvij un noslēdz četri "pavedieni" — īsi ieraksti, kuros Skutelis norunā nelielu stāstiņu par kāda mūziķa slepkavību un viņa atstāto muzikālo mantojumu. Stāsta noskaņa atgādina film noir estētiku — šāds detektīvam radniecīgs naratīvs Skutelim bijis raksturīgs jau iepriekš. Caur pavedieniem noslēgums atrisinās konceptuālajā "auduma" motīvā, un jāatzīmē, ka šīs 4 "dziesmas" nostrādā ļoti labi, visu albumu "savelkot" kopā. [..] [A]lbumu veido gan jauni, gan veci skaņdarbi "dzīvās" grupas pavadījumā — šāda pieeja, kas faktiski ir albuma dzinējspēks, nav nekas jauns pasaulē, bet Latvijā tik nopietnā izpildījumā nekad nav tikusi realizēta. Muzikālo pavadījumu, kas žanriski vij aizmetņus džezā, veido bass, bungas, klavieres un saksofons — nekas cits, nekādi sampli, nekādas skrečošanas. Kaut kas tāds latviešu hiphopa scēnā ir inovācija, un šis fakts jau paspējis gūt ievērību ne tikai hiphopa fanu, bet arī cita veida mūzikas cienītāju vidū."
Intervijā portālam LSM Skutelis atzina Rolāna Barta un viņa idejas par autora nāvi ietekmi uz "Auduma" koncepciju.
Pozitīvu vērtējumu par "Audumu" izteica Uldis Rudaks, uzskatīdams, ka "šāds albums būtu pelnījis uzvedumu kādā teātrī vai pat ekranizējumu." Mūzikas kritiķis Normunds Vucāns raksta, ka "Audums" ir viens no labākajiem 2016. gada latviešu mūzikas albumiem.
Kultūras žurnālists Jānis Kalve par "Auduma" pirmo singlu ("Rīts sasodīti izdevies / Pazaudēt Teiku") rakstīja: "Pārsteidz dziesmai raksturīgā precīzā spilgtu tēlu izvēle, neierastos savienojumos veidojot jaunus semantiskos līmeņus, oriģinalitāte, kombinējot tekstā valodas slāņus, piemēram, vidusmēra pilsētas intelektuālim saprotamo ar ielu žargonu." Augstu vērtējumu saņem arī viss albums kopumā, Kalve saka: "Albums ir stilistiski izturēts muzikālajā materiālā un interesants ar oriģinālajiem Skuteļa tekstiem, turklāt konceptuāli vienots ar stāsta „pavedieniem” par šī albuma autora nāves izmeklēšanu. „Audums” tiešām apliecina Skuteļa rakstīto, ka forma bez satura nav viņa dzīves naratīvā."
"Audumu" atzina par vienu no desmit labākajiem mūzikas albumiem 2016. gadā un nominēja Austras balvai. "Audums" apbalvots ar Austras balvas DELFI simpātiju balvu. Mūzikas kritiķis Jānis Žilde iekļauj "Audumu" savā 25 gada labāko latviešu albumu sarakstā, Žurnāls Parmuziku.lv ierindo "Audumu" starp desmit gada labākajiem pašmāju mūzikas albumiem, kuros būtisks ir teksts. Mūzikas portāls Intro.lv iekļauj "Audumu" 2016. gada labāko Latvijas albumu TOP 10.


== Diskogrāfija ==


=== Soloalbumi ===
Manī mīt (2009)
Apziņas plūsma (2011)
Siltums (2013)
Lavīna (2019)
Jā (2022)


=== Sadarbības ===
Piķis un zēvele (2010), kopā ar trakaMelodija
Pieturas un citi punkti (2014), kopā ar monkeymusician


=== Kopā ar Tvērumiem ===
Audums (2016)
Nekad nekur (2018)


== Mūzikas video ==
Nepiespiests (2009)
Noziegumam pa pēdām (2010)
Urbāni radoša brīvība (2011)
Kompass (2012)
Laikmets un mūžība (2013)
Rīts sasodīti izdevies / Pazaudēt Teiku (2016)
Šķēres (2016)


=== Citi mūzikas video ===
Nātre un Skutelis — Bāra bērni (2011)
Skutelis, Eliots un Melikols — Pēcgarša (2012)


== Atsauces ==


== Ārējās saites ==
Oficiālā mājaslapa
Grupas Tvērumi Facebook konts
Grupas Tvērumi YouTube kanāls
Grupas Tvērumi Twitter konts