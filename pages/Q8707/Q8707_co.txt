U Rinnuvamentu Meiji, altrimenti dittu Rivuluzioni o Ristaurazioni Meiji, fù u radicali  cambiamentu in a struttura suciali è pulitica di u Giapponu chì ricunsignò u puteri à l'impiratori dopu seculi di duminazioni di i shogun.
Ebbi locu trà u 1866 è u 1869, trà a fini di u periodu Edo (ancu dittu di u tardu  shogunatu Tokugawa) è l'iniziu di u periodu Meiji. U più impurtanti resucontu di prima mani di l'  avvinimenti di u 1862 - 69 fattu da unu stranieri hè, prubabilamenti, quiddu di u diplumaticu inglesu Sir  Ernest Satow.


== Storia ==

La furmazioni di l'allianza Satcho in u 1866 trà Saigō Takamori, di u feudu di Satsuma, è Kido Kōin, di u feudu di Chōshū, segna l'iniziu di u rinnuvamentu Meiji. St'allianza si feci sustinitrici di a causa imperiali contru u shogunatu Tokugawa (徳川幕府 1603-1868), chì contrullava a pulitica è l'asercitu giappunesi da u 1603.
U bakufu Tokugawa ebbi ufficialamenti fini u 9 nuvembri 1867, quandu u quindicesimu shogun Tokugawa  Yoshinobu "cunsignò i probbii puteri in i mani di l'impiratori" è si dimissi da a  carica deci ghjorna più tardi. Era l'effittiva ristituzioni di u puteri à u suvranu, Yoshinobu abbandunò a  scena pulitica, ma i forzi fideli à u shogunatu si rifiutoni di ceda l'armi.
Pocu dopu, di ghjinnaghju 1868, cuminciò a guerra Boshin (Guerra di l'annu di u dragonu) incù a  battaglia di Toba-Fushimi, à a periferia di Kyoto, in a quali l'asercitu cummandatu da i signori di Chōshū  è Satsuma scunfissi quiddu di i forzi lealisti di u shogunatu. Quist'ultimi ebbini una seria di altri  scunfitti, sii in battagli campali ch'è navali. Quantu ristava di i forzi di u shogun si ritirò versu a fini  di u 1868 in Hokkaidō, à u cummandu di u cummandanti di a marina militara Enomoto Takeaki, chì fundò a  ripubblica di Ezo. U novu statu ebbi vita brevi: in u maghju 1869, incù a battaglia di Hakodate, i  truppi di u shogunatu funi assidiati in a so piazzaforti è duvitini capitulà.

A resa ripprisintò a fini di u shogunatu è di u so rigimu feudali. U 3 ghjinnaghju di u 1869, dopu a fuga in  Hokkaido di i truppi di u shogunatu, l'Imperatori Mutsuhito pruclamò ufficialamenti a  ristaurazioni di u puteri imperiali incù u siguenti cumunicatu: 

I capi di u rinnuvamentu Meiji dichjaravani di avè agitu sultantu in l'intaressu di u puteri imperiali. Quista  ùn era mancu stampa vera. U puteri passò da u shogunatu Tokugawa à una nova uligarchia furmata da nobili di a  corti imperiali è da espunenti di i feudi chì aviani sustinutu u rinnuvamentu, in particulari pruvinenti da  Satsuma (Ōkubo Toshimichi è Saigō Takamori) è di Chōshū (Hirobumi Ito, Aritomo Yamagata, è Kido  Kōin), ma ancu da Hizen è da Tosa; l'omini appartinenti à stu ristrettu chjerchju, successivamenti ribattizati  incù u tarmini genrō, puri mirendu à l'emancipazioni di u Giapponu da i putenzi uccidintali, si fecini  prumutori di un prucessu di riforma inspiratu probbiu da i sistemi statuali uccidintali chì, soprattuttu  grazia à l'apportu di Hirobumi Ito, culminò incù l'aduzzioni di a Custituzioni Meiji, a prima  custituzioni intesa in sensu mudernu in Asia.


== I capimaestri ==
Quistu hè l'elencu di i capimaestri di u muvimentu quandu l'impiratori ripresi u puteri grazia à l'apportu di  u shogunatu Tokugawa, parechji di eddi ritruvetini in seguitu alti carichi di u Statu frà i quali quidda  di Prima Ministru di u Giapponu.

Iwakura Tomomi (1825-1883)
Takamori Saigo (1827-1877)
Toshimichi Okubo (1830-1878)
Takayoshi Kido (1833-1877)
Kaoru Inoue (1835-1915)
Masayoshi Matsukata (1835-1924)
Aritomo Yamagata (1838-1922)
Kiyotaka Kuroda (1840-1900)
Hirobumi Ito (1841-1909)
Iwao Oyama (1842-1916)
Tsugumichi Saigo (1843-1902)
Kinmochi Saionji (1849-1940)


== L'effetti ==
U rinnuvamentu Meiji fù u muvimentu chì catalizò u Giapponu versu a so industrialisazioni è chì purtò a  nazioni à assucià a putenza militara da u 1905 à u mottu di Ricchezza Naziunali è Forza Militara  (fukoku kyohei, littiralamenti paesi riccu, asercitu forti).


== Noti ==


== Da veda dinò ==
Meiji di u Giapponu
Periodu Meiji
Guerra Boshin
Cunvinzioni di Kanagawa
Storia di u Giapponu
Akihito
Utsunomiya Line
Grandi Santuariu Kasuga


== Fonti ==
'Ss'articulu pruveni in parti o in tutalità da l'articulu currispundenti di a wikipedia taliana.