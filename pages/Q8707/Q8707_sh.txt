Restauracija Meiji (jap. 明治維新 Meiji Ishin), naziv za lanac događaja kojima je 1868. u Japanu restaurirana praktična carska vlast pod carem Meijijem. Naziva se još i obnova, revolucija ili reforma Meiji.
U stvarnosti, prevrat su izveli samuraji i regionalni klanovi ujedinjeni u reformatorski pokret protiv šogunove vlasti, oslabljene nakon što je pod pritiskom zapadnih sila prekinuta viševjekovna politika izolacije Japana od vanjskog svijeta. Centar pokreta bio je u buntovnim, ali i zavađenim pokrajinama Satsuma i Choshu. 
Oni su se ujedinili godine 1866. a godinu dana kasnije preuzeli carsku palaču, natjeravši posljednjeg šoguna Tokugawa Yoshinubu da podnese ostavku. Šogunovi pristaše su još dvije godine pružali oružani otpor.
Meiji revolucija predstavlja jedan od najvažnijih događaja u historiji Japana i svijeta, jer je njime započeo proces napuštanja drevnih feudalnih institucija i ubrzane transformacije Japana u modernu industrijsku državu i svjetsku silu.