Si definisce antibiotico una sostanza prodotta da un microrganismo, capace di ucciderne altri. Il significato della parola (dal greco) è «contro la vita».
Il termine nell'uso comune attuale indica un farmaco, di origine naturale (antibiotico in senso stretto) o di sintesi (chemioterapico), in grado di rallentare o fermare la proliferazione dei batteri. Gli antibiotici si distinguono pertanto in batteriostatici (cioè bloccano la riproduzione del batterio, impedendone la scissione) e battericidi (cioè uccidono direttamente il microrganismo).
Non hanno effetto contro i virus (a parte una possibile attività antivirale della rifampicina nei Poxvirus).


== Storia ==

L'uso di muffe e piante particolari nella cura delle infezioni era già noto in molte culture antiche - greca, egizia, cinese - la cui efficacia era dovuta alle sostanze antibiotiche prodotte dalla specie vegetale o dalla muffa; non si aveva però la possibilità di distinguere la componente effettivamente attiva, né di isolarla.
Vincenzo Tiberio, medico e ricercatore dell'Università di Napoli, già nel 1895 descrisse il potere battericida di alcune muffe.
Le ricerche moderne iniziarono con la scoperta casuale della penicillina nel 1928 da parte di Alexander Fleming. Oltre dieci anni dopo Ernst Chain e Howard Walter Florey riuscirono a ottenere gli antibiotici in forma pura. I tre per questo conseguirono il premio Nobel per la medicina nel 1945.


=== Cronologia dell'immissione sul mercato dei diversi antibiotici ===


== Classificazione ==
Beta-lattamici
Penicilline
naturali
resistenti alle beta-lattamasi
amminopenicilline
ureidopenicilline
Cefalosporine
Carbapenemi
Monobattami
Glicopeptidi
Lipopeptidi
Polimixine
Amminoglicosidi
Macrolidi
a 14 atomi
a 15 atomi
a 16 atomi
Chetolidi
Lincosamidi
Tetracicline
naturali
semi-sintetiche
Glicilcicline
Chinoloni
Antimicobatterici
Altri antibatterici non classificati


== Meccanismo e spettro d'azione ==
Poiché gli antibiotici non agiscono su una sola struttura batterica, si distinguono a seconda che agiscano:

attaccando la parete cellulare batterica: penicilline, cefalosporine, monobattami, carbapenemi, bacitracina, glicopeptidi (vancomicina) e cicloserina;
attaccando la membrana cellulare del batterio: polimixine;
interferendo con la sintesi degli acidi nucleici: chinoloni, rifampicina, nitrofurantoina, nitroimidazoli;
interferendo con la sintesi proteica: amminoglicosidi, tetracicline, cloramfenicolo, macrolidi, clindamicina, spectinomicina, mupirocina;
interferendo col metabolismo energetico: sulfamidici, trimetoprim, dapsone, isoniazide;
È possibile distinguere gli antibiotici in base alla loro efficacia contro:

cocchi e bacilli Gram-positivi (aerobi): penicillina ad ampio spettro, vancomicina;
cocchi e bacilli Gram-negativi (aerobi): cefalosporine, chinoloni, tetracicline, amminoglicosidi;
batteri gram + anaerobi: penicillina, clindamicina.


== Effetti indesiderati ==
Gli antibiotici possono colpire il microbiota umano e dare, di conseguenza, alterazioni dell'alvo, compensabili con l'assunzione di fermenti lattici.
Gli antibiotici possono provocare effetti indesiderati, come reazioni allergiche, dovute alla sensibilità dell'individuo verso uno o più componenti, oppure tossicità ad alto livello di vari distretti dell'organismo o, ancora, intolleranza provocata dall'interazione con altri farmaci. La dipendenza da questi farmaci e l'abuso degli stessi possono portare alla morte.


=== Abuso di antibiotici e resistenza batterica ===

L'abuso di antibiotici, con l'andare del tempo, ne causa l'inefficacia, in quanto i microrganismi sono in grado di sviluppare una resistenza nei confronti di un antibiotico che viene assunto con troppa frequenza. L'antibiotico-resistenza rende il microrganismo immune all'antibiotico, annullandone gli effetti.
Questa resistenza è il risultato di una mutazione a livello genetico, la quale può essere di due tipi:

Cromosomica, ovvero una mutazione che si verifica a livello del cromosoma batterico;
Extracromosomica o plasmidica, ovvero quando la mutazione avviene a livello del DNA extracromosomico, e, con precisione, a livello dei plasmidi R.


== Note ==


== Voci correlate ==
Effetto post antibiotico


== Altri progetti ==

 Wikiquote contiene citazioni sugli antibiotico
 Wikizionario contiene il lemma di dizionario «antibiotico»
 Wikimedia Commons contiene immagini o altri file sugli antibiotico


== Collegamenti esterni ==

(EN) antibiotic, su Enciclopedia Britannica, Encyclopædia Britannica, Inc.