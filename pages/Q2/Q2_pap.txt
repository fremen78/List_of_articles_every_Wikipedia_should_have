Tera (òf planeta Tera; símbolo: ) ta e di tres planeta for di Solo y e di cinco planeta mas grandi den e sistema solar. Ademas, cual diameter, masa, volumen, gravedad, y forsa di veld magnetico; planeta Tera ta esun di mas grandi di e cuater planetanan interno den cercania di Solo. Alabes, e ta un di e cuater planetanan terestre cual ta consisti di piedra y metal. Ora e sistema solar a desaroya y evoluciona na su forma actual, mas o menos 4.5 biyon aña pasa, Tera a forma cu ayudo di gravedad cu a rek gas y stof hunto.


== Propiedad astronomico ==


=== Orbita y rotacion ===
Ora Tera ta orbita Solo, e ta completa un rotacion cada 23,9 ora. Ta tuma 365,25 dia pa completa un biahe rond di Solo. E cuart di dia extra ey ta un reto pa nos sistema calendario, cu ta conta un aña como 365 dia. Pa tene e kalender anual conforme na e orbita di Tera rond di Solo, cada cuater aña ta añadi un dia. E dia ey ta ser yama dia bisiesto, y e aña cu e ta añadi na dje ta ser yama aña bisiesto.

E as di rotacion di Tera ta inclina pa 23,4 grado en relaciona cu e plano di orbita di Tera rond di Solo. E inclinacion aki ta causa e ciclo anual di temporada. Na sierto temporada den e aña e hemisferio nort ta inclina den direccion di Solo, y e hemisferio sur ta inclina for di Solo. Asina, Solo ta mas halto na shelo, na hemisferio nort, cual ta produci e temporada di berano. E opuesto ta berdad pa e hemisferio sur, unda tin menos keintamento directo solar cual ta produci e temporada di winter. Seis luna despues, e situacion ta bira. Ora primavera y herfst cuminsa, cada hemisferio ta ricibi un cantidad igual di keintamento for di Solo.


=== Luna ===
Tera ta e unico planeta cu tin un solo luna. E luna ta 384.400 kilometer leu di planeta Tera esey ta ekivalente na 30 planeta Tera cu por pas entre Luna y Tera. Luna ta e obheto mas briyante den e shelo di anochi. Ademas, Luna ta responsabel pa stabilisa e rotacion tambalia di planeta Tera cual ta haci e clima mas stabiel pa miles di aña.

E ta un hecho acepta den e comunidad di ciencia cu Luna a forma door di un encuentro entre planeta Tera primitivo y un pida piedra grandi. E encuentro aki a saca un porcion interior di planeta Tera for di luga, resultando den pidanan cu a bin hunto y forma e luna.


== Propiedad fisico ==
E planeta ta alrededor di 150 miyon kilometer (1 unidad astronomico) for di Solo. Asina, e ta suficiente calor pa por tin awa likido, e ta e unico planeta den e sistema solar cu likido ariba e superficie. E temperatura promedio na Tera ta mas o menos 14°C, pero tambe tin temperaturanan extremo di 57 grado y 89 grado bou di sero. E diameter na e equator ta un 12.760 kilometer n'ey y Tera ta pisa por lo menos 5.972 biyon biyon ton. 


=== Structura interno ===
Planeta Tera su structura ta consisti di, principalmente, cuater capa, esakinan ta inclui un nucleo interno na e centro di Tera; encapsula pa un nucleo externo; mantel; y capa di tera. E nucleo interno ta un esfera solido di metalnan di hero y nikel cu tin un straal di mas o menos 1.221 kilometer. Eynan e temperatura ta yega te 5.400 grado Celsius. Rondonando e nucleo interno ta e nucleo externo. E capa aki ta mas o menos 2.300 kilometer diki y ta consisti di hero y nikel likido. Meymey di e nucleo externo y e capa di tera ta e mantel, e capa mas diki. E mantel ta un mescla di piedra dirti cu ta cayente y pegapega (consistencia di caramel) ta mas o menos 2.900 kilometer diki. E capa mas externo, capa di tera continental, un 30 pa 50 kilometer diki n'ey. E capa di tera aki ta relativamente fini, en comparacion cu e diameter di henter planeta Tera. Na fondo di ocean, e capa di tera ta e mas fini y ta extende un 5 pa 10 kilometer n'ey for di e fondo di ocean pa e top di e mantel.


=== Veld magnetico ===

E rotacion rapido di Tera y e nulceo di hero y nikel ta crea un veld magnetico, cual e biento solar ta deforma den un forma di lagrima den espacio. Ora particula carga for di biento solar keda atrapa den e veld magnetico di Tera, e particulanan ta dal den molecule di aire ariba poolnan magnetico di Tera. E moleculenan di aire aki ta cuminsa bria y ta causa aurora. 


=== Superficie ===
Manera Mars y Venus, Tera tambe tin volcan, sero y depresionnan geologico. Tera su litosfera ta inclui e capa di tera (tanto continental como oceanico) y e mantel superior. E litosfera ta dividi den planchanan tectonico cu ta constantemente den movecion. Por ehempel, e plancha di Nort America ta move west riba e conchi di Ocean Pacifico na un velocidad igual na e crecemento di nos huña. Un temblor ta resulta ora plachinan ta schuur canto di otro, pasa over y ariba otro, dal den otro, of split y separa.
E oceannan ta cubri casi 70% di e superficie di planeta Tera cu un profunidad promedio di 4 kilometer. Ademas, e oceannan ta contene 97% di awa di planeta Tera. Casi tur volcan na mundo ta scondi bou di e oceannan aki. Un volcan di Mauna Kea na Hawaii ta mas halto cu Mount Everest, pero mayoria di e volcan ta bou di awa. E cadena of serie di sero di mas largo na mundo tambe ta bou di awa, na fondo di Ocean Atlantico y Ocean Artico. E ta cuater biaha mas largo cu Andes (Cordillera de los Andes), Rocky Mountain, y Himalaya combina. Al contrario, di nos perspectiva como hende humano, Tera, como un obheto cosmico, ta extraordinariamente suave. Por ehempel, si bo tabatin un dede grandi, y pase ariba e superficie di Tera, Tera lo sinti mesun suave cu un bala di biljart. Tera su seronan ta chikito en comparacion cu otro seronan den e sistema solar. Esun mas grandi na Mars, Olympus Mons, ta mas o menos 19 kilometer halto y casi 482 kilometer hancho na su fondo.


== Atmosfeer ==

Tera tin un atmosfeer cu ta consisti di 78% nitrogeno, 21% oxigeno, y 1% di otro gasnan manera argon, dioxido di carbon, y neon. E atmosfeer ta afecta Tera su clima di termino largo y tempo local di termino cortico. Ademas, e ta proteha bida na Tera for di radiacion di solo y for di meteoor cual ta kima den e atmosfeer prome cu nan por dal e superficie di Tera como meteoriet.