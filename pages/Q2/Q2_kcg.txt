Swanta (a̱lama: ) hwa yet pi̱lanet tat kyiak neet Mam hu, a̱wot ku si̱ yet a̱ngga kyai tswazwa a̱nyin a̱ byia̱ nkyang nswuan a̱ni. Shimba, á̱ mbyia̱ a̱ca̱cet nvam a̱sa̱khwot koji mi̱ Si̱stem Mam ji, Swanta hu hwa ma̱nyin nhu saai a̱ra̱ra̱k a̱sa̱khwot ma̱ a̱tai a̱byin nhu ka mi̱ Si̱stem Mam ji a̱mgba̱m. Kpa̱mkpaan ma̱ng %71 a̱tai Swanta ka yet kyai a̱sa̱khwot hwa, a̱taan a̱gi̱gak a̱za ma̱ng a̱tak Swanta ka̱ bwuak tyei swon a̱ni, a̱ca̱cet jok, ma̱ng a̱ka̱ghyui. Kap %29 a̱tai Swanta hu yet a̱byin kya ka̱ byia̱ nvam-a̱byin ma̱ng bibyin a̱ka̱wa̱tyia̱ a̱sa̱khwot a̱ni. Ngwat tektonik na na̱ shyei ma̱shonshyon a̱nshyon a̱ni, ni̱nia si̱ mat wat a̱tai Swanta hu, na̱ si̱ byia̱ a̱meang ma̱ng a̱ka̱fan, a̱ka̱fan ndong, ma̱ng a̱tyiri̱m a̱byin. A̱ra̱ra̱k a̱cyian nta wu wa ghwut ma̱ng kyai magi̱net ku mat a̱kungkurung-magi̱net Swanta hu, si̱ ku vwuong Swanta hu a̱ka̱tuk ngwun mam wu.


== Ya̱fang ==