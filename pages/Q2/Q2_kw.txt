An planet Dor (po an Norvys, an bys) yw an planet y'n system howlek le may few tus. An tressa planet dhiworth an howl yw ev, an brassa yn mysk an planetys fast. Furvys veu an nor nans yw 4,550 milvil vlydhen. Y arwoedh steroniethek yw  po . 
Myns enep an Nor yw 510,067,420 km², warnodho 29.2 % a dir (148,847,000 km²) ha 70.8 % a dhowr (361,220,420 km²).
An Loer yw an loer unnik ow kul resegva a-dro dhe'n bys ma.
Oes an Norvys yw dismygrivys y'n eur ma orth 4,550 milvil vlydhen. Nebes 4,000 milvil vloedh yw gans an kottha kerrek aswonnys, ha tanow yw an re kottha ages 3,000 milvil vloedh. An kottha remenans a groaduryon a veu treylys yn meyn nans yw le ages 3,900 milvil vlydhen.
An Nor yw furvys a weliow dibarow: krevenn an nor, an pall ughel (ow kul, war-barth gans an grevenn, an karngylgh po lithosfer), an gwanngylgh po asthenosfer, an pall isel, ha kolonnenn an nor. A-ugh an grevenn, po gweli enep an planet, yma'n ayrgylgh po atmosfer gonedhys dre vras a nitrojen hag oksyjen.