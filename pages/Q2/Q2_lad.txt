Este artikolo uza la grafia de Aki Yerushalayim para la lingua judeo-espanyola. Mersi muncho por mantener el artikolo uzando este estil.

La Tyerra o Tierra (simbol: ) es el treser planeta del Sistema Solar, asigun su distansya kon el Sol. Es el uniko planeta konosido en el ke egzista i se kree vida. La Tyerra se formo en mizmo tyempo ke el Sol i el resto del Sistema Solar, ase 4.570 milyones de anyos.
El 71% de la superfisye de la Tyerra esta kuvijada d'agua. Es el uniko planeta del Sistema Solar onde el agua puede kedar syempre en estado likido. El agua es esensyal para la vida.


== L'atmosfera ==
L'atmosfera es una meskla de nitrogeno (78%), oksigeno (21%), i otros gazes (1%) ke entorna la Tyerra. Alto sovre el planeta, l'atmosfera se va azyendo mas flaka asa ke gradualmente alkansa el espasyo. Se divide en sinko kapas. La mayor parte los estados del tyempo i nuves s'enkuentran en la prima kapa.
L'atmosfera es parte importante de lo ke aze posible ke la Tyerra sea morable. Blokea i kita ke algunos de los rayos perikolozos del Sol ayeguen a Tyerra. Aferra el kalor, azyendo ke la Tyerra tenga una temperatura agradable. I el oksigeno adyentro de muestro atmosfera es esensyal para vida.
Durante el ultimo syekolo, los gazes d'efecto envernadero i otros kontaminantes lansados azya l'atmosfera, aven estado kavzando grandes kambyos komo kalentamente del planeta, burakos d'ozono, i luvia d'asid. 


== La magnetosfera ==
La Tyerra tyene un kampo magnetiko kon polos norte i sud. El kampo magnetiko della Tyerra alkansa asta 36,000 miyas (kaje 58,000 km) en el aspasyo. 
El kampo Magnetiko della Tyerra esta entornado por una rejyon yamada la magnetosfera. La magnetosfera prevyene ke la mayorya de las partikolas del Sol, ke se meten en movmento kon el ayre solar, chapteyen kontra la Tyerra.
Algunas partikolas del ayre solar pueden penetrar la magnetosfero. Estas partikolas dan orijin a los espektakolos de luses della Aurora.
El sol i otros planetas tyenen magnetosferas, ma la Tyerra tyene la mas fuerte de todos los planetas rokosos. Los polos magnetikos Norte i Sud della Tyerra se investen a intervolos irregulares de syentos de mils d'anyos. 


== La Luna ==
El uniko satelite natural della Tyerra es la Luna; ke tyene un kuarto del boy della Tyerra (3.474 kilometros de dyametro). A kausa de su menor boy, la gravedad della Luna es un sejeno della gravedad della Tyerra.
La Luna no produze su propya luz, ma la vemos briyar porke refleja la luz del Sol. La fase lunar kambya a prekosyon ke la Luna orbita alderredor della Tyerra, i la luz del Sol va a arrelumbrando partes diferentes de su superfisye.


== Klima i kambya global ==
Muestro planeta, kayente serka del Ekuador i fryo en los polos, es kapachi de mantener una varyedad de kosas bivyentes devido a sus klimas rejyonales. El promedyo d'estas rejyones forma el klima global della Tyerra. El klima se avi enfyado i kalentado por diversas razones a traves della yistorya della Tyerra. Un kalentamento akselerado, komo el ke estamos bivyendo oy, es inusual en la yistorya del planeta. Los syentifikos estan d'akordo kon ke el klima esta kalentando a resultas del inkremento de gazes de envernadero ke aferran el kalor, los ke estan inkrementado dramatikamente en l'atmosfera devido a aktividades umanas. 


== La hidrosfera ==
El agua puede ser enkontrada en munchos lugares della Tyerra, inkluyendo la superfisye del planeta, debasho de las rokas della superfisye, i en l'atmosfera. El agua viaja por las diferentes areas della Tyerra a traves del syklo del agua. Serka del 70% della superfisye della Tyerra esta kuvijada kon agua, a la mayorya es el oseano. Solo una chika porsyon del agua della Tyerra es dulse, i s'enkuentra en ryos, lagos, i agua subterranea. El agua della Tyerra tambyen es kasa de vida abundante, un importante manadero de alimentos. El agua dulse es nesesaria para bever, para la agrikultura i para lavar. Indemas del agua likida, tambyen ay agua presente en forma de yelo. Sin agua, no egzistir√≠a la vida ke konosemos. 


== La byosfera ==
La vida en la Tyerra egziste en una gran varyedad de formas -plantas, animales, ongos, protistas, bakteryas, i djuntas konforman la byosfera terrestre. La byosfera esta konektada al sistema terrestre a traves de syklos byojeokimikos.


== Refrensyas ==