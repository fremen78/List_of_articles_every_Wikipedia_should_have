Platon (gr. Πλάτων, lat. Plato). - Filosofo grego (Atene, 428 ò 427 a.C. - 348 ò 347 a.C.).


== Vìtta ==
O l'ea de famiggia axâ e nobile; a tradiçion a conta che gh'ea stæto da primma imposto o nomme do mesiao, Aristocle, e che quello de Πλάτων ghe fu dæto ciu tardi con scherzosa alluxon a-o so êse πλατύς "largo". O l'ebbe sorvetutto un'educaçion artistega, studiando muxica, pittua e lettiatua e segnalandose in particolâ inta compoxiçion poetica e drammatica. Za into periodo da zoeneçça o vègne in contatto co-a filosofia, comme dimostra o fæto ch'o l'ebbe Cratilo tra i so meistri. A l'originaia influença eraclitea ch'a ghe vegniva da Cratilo saiæ comunque ben fîto subintrao quella do Socrate, che pâ ch'o l'agge conosciúo a l'etæ de vint'anni. L'influsso determinante de Socrate in sce-o so pensceo o l'è documentao da-i moltiscimi scriti in ti quæ a figua do meistro a vegne idealizzâ e o so pensceo presentao in forma drammatica. Doppo a morte do Socrate (399), a-a quæ, comme aregorda lê mæximo into Fedon, o no l'asciste' a caosa de 'na maotia, o l'andò, insemme con di atri condiscippoi, a Megara presso o socratico Eüclidde, de donde o tornò fîto a Atene. Arestaoghe quarche tempo, o començò o primmo di so viægi maggioî, che segondo a tradiçion o-o condusse ascì in Egitto, e a Çireñe, dov'o saiæ vegnúo a contatto co-o matematico Tedoo. 
L'è fœua de dubbio, comonque, che inte questo viægio o Platon o vixitò a Magna Grecia e a Seçilia, e o fu a Sciracusa a-a corte de Dionixio o vegio, gran estimatô da cortua da moæpattria e conoscente do pitagorico Archia de Taranto, co-o quæ o Platon o l'ea intrao in rapporto. A Sciacusa o strenze' amixiçia co-o zoeno cognao de Dionixio, Dion, ch'o l'arestò pe sempre conquistao a-i so idiæ filosofichi e etico-politichi. A libertæ de so critiche e de so exortaçioin moræ a no l'incontrò tuttavia o favô do tiranno, ch'o se desbaraçò, in moddo no ciæo, da so presença: e o nobile filosofo atenieize, ch'o l'ea alloa in sce-a quanteña, o finì vendúo scciavo in sce-o mercao de Egiña, dov'o fu però rescattao da un Anniçeride de Çireñe (da no confonde co l'omonnimo pensatô da scœua çirenaica, visciúo assæ ciu tardi). Tornao in mainea coscì fortunosa a Atene, Platon o ghe fondò (387), inta forma de 'na comunitæ religiosa dedicâ a-o curto de Muse, un centro de discuscion e de studdi, che da-a so sede, a quæ a trava o nomme da-o mitico eroe Academo, se disse Academmia (᾿Ακαδημία).
A l'indaggine filosofica in sen a l'Accademia Platon o se dedicò pe circa un ventennio. Ma into 367 successe a Dionixio o vegio, in sce-o trono de Siracusa, o figgio Dionixio o zove: e Dion, o quæ contava d'indulo a instaorâ quella costituçion ciu liberâ e legalitaia ch'a doveiva risponde a l'idiâ politico de l'Accademia, o-o persuase a invitâ torna Platon a Siracusa. Chì Platon o se recò into 366, eserçitando ascì in sce-o zoeno monarca, e foscia sciña ciu che in sce-o poæ, o so influsso; ma ço no l'impedì che Dionixio, sobillao da di oppoxitoî de progettæ innovaçioin costituçionæ e divegnúo sospettoso do Dion, o bandisse quest'urtimo, pù trattegnindo Platon presso de lê. O cian politico o l'ea ormai fallio, perché solo Dion o l'aviæ posciuo realizzâlo. Quande into 365 scciuppò una guæra in Seçilia e Platon o tornò a Atene, Dionixio o ghe promisse che, a-o termine da guæra, o l'aviæ invitao torna a Siracusa insemme con Dion. E de fæto, finia a guæra, o tiranno o feççe de tutto pe indue Platon a tornâ a Siracusa. Inta sperança de zovâ coscì a l'amigo Dion, Platon o l'intrapreize into 361 o so terço e urtimo viægio in Seçilia. Ma manco questa votta l'exito o fu favoeive: Dionixio o l'inasprì ancon de ciu i provvedimenti contra Dion, e i so rapporti con Platon se feççan coscì diffiçili da mette in peigo o mæximo ritorno do filosofo a Atene, reiso poscibile, into 360, sorvetutto da l'intervento de Archia. Da alloa in avanti Platon, dedito escluxivamente a-i loei de l'Accademia, o no mesciò ciu da-a so çittæ, dove o s'asmortò into 348-347 a.C.


== Œuvie ==
A parte ciu importante de l'œuvia platonica a l'è costituia da-i dialloghi, che, ordinæ inta tarda antighitæ in tetralogie, ò groppi de quattro, pe di approscimativi critei de contegnúo, han dæto ben da fâ a-a critica moderna segge pe l'escluxon de quelli no aotentichi, segge pe l'ordenamento cronologico di aotentichi e pe a conseguente riconstruçion da stoia intellettoâ do so aotô. In generâ, a-o periodo zoenî de l'attivitæ platonica appartegne quelli scriti ("Apologia de Socrate", "Criton", "Ion", "Protagora", "Carmide", "Lachete", "Lixide", "Eütifron", i doi "Ippia") inti quæ a personalitæ do Socrate a se riflette in forma ciu aderente a-a so reâ statua storica: lê o gh'appâ inta so ciu tipica attivitæ d'interlocutô e indagatô filosofico, a-a riçerca de determinaçioin e definiçioin concettoæ. 
Atri (tra i quæ o "Gorgia", o "Menon", l'"Eütidemo", o "Cratilo") commençan a mostrâ ciu spiccao l'orientamento platonico da polemica e a antiçipâ quarche liniamento de quelle dotriñe che son da pœu piñamente esposte inti gren dialoghi da maturitæ, o "Scimpoxio", o "Fedro", o "Fedon", a "Repubbrica". Inti scriti appartegninti a-a fase ciu tarda de l'attivitæ do Platon (o "Teeteto", o "Parmenide", o "Sofista", o "Politico", o "Filebo", o "Timeo", o "Criçia", incompio, e "Lezze") son posti e discusci i complicæ problemi sciuscitæ da-a primma costruçion da dotriña: a-o sprendô drammatico e estetico di dialloghi da maturitæ subintra o rigô do mettodo logico. 
O Corpus Platonicum o contegne di œuvie za inte l'antighitæ conscideræ spúie, quæ i dialoghi "Eriscia", "Alcion", "Sixifo", "Ascíoco", "Demodoco", "In sce-o giusto", "In sce-a virtù", a recugeita de "Definiçioin" e l'"Epinomide" . A filologia moderna a l'ha dubitao a longo de l'aotentiçitæ de lettie; ancœu se ritegne squæxi concordemente che tante de lô seggian aotentiche, e de seguo a VII, foscia l'urtimo scrito de Platon e documento d'ecceçionâ interesse. Squæxi unanimemente se conscidera spuii i dialoghi "Alçibiade primmo", "Teagete", "Clitofonte", "Minosse".


== A filosofia ==
Ciù che un còrpo scistematico de dotriñe, a filosofia de Platon a l'è un complesso de problemi soggetti a una continnoa evoluçion. Inti dialoghi zoenî, ò "socrateghi", Platon o l'appâ totalmente impegnao a approfondî e a elaboâ e tipiche problematiche socratiche: e texi in sce l'identitæ de virtù e sciença, in sce-a determinaçion de tâ sciença comme "sciença do ben e do mâ in generâ", in sce l'insegnabilitæ da virtù, in sce-o poei d'attraçion, rispetto a-a voentæ, do ben, ch'o se rivela quindi ascì comme ço ch'o l'è sommamente piaxeive e utile (eüdemonismo), in sce l'invoentaietæ do mâ, ecc. Tuttavia, proppio da-a riflescion in sce queste texi socratiche commença a sorze di problemi nœuvi: e innançi tutto o Platon o l'avverte comme quelli valoî, di quæ o l'ea anæto in çerchia o Socrate (ben, giustiçia, virtù, coraggio, ecc.), no pœuan pretende d'avei quella stabilitæ e universalitæ ch'a gh'è recesta se no son concepii comme "realtæ" che, a-o contraio de ço ch'o cazze sotta i sensci, a no mua e a no peisce. De chì a "crixi" do socratismo ch'a se manifesta into "Menon" e into "Gorgia", o primmo di quæ o l'esprimme l'exigença de 'n nœuvo concetto de sciença, comme conoscença de veitæ eterne aquixia primma da nascita, mentre o segondo o fonda un rigoroso dualismo tra ben e piaxei, tra mondo eterno di valoî e mondo mueive de pascioin e di dexidei, tra añima e corpo.
Momento fondamentâ pe questi sviluppi a l'è l'elaboaçion platonica da dotriña de forme eterne do reâ, notta inta tradiçion comme "dotriña de idee". Streitamente connessa a-a riçerca socratica da definiçion e di concetti universæ, tâ dotriña a ne rapresenta un'originâ e ciu vasta articolaçion. I concetti universæ son çertamente necessai pe i giudiççi moræ, comme aveiva do resto za precisao o Socrate: sença i concetti de ben e de giusto, de fæto, no saiæ poscibile distingue ço ch'o l'è ben da ço ch'o l'è mâ, ço ch'o l'è giusto da ço ch'o l'è ingiusto; ma lô son indispensabili pe a mæxima conoscença da natua: comme inte tutte i açioin virtoose se riconosce a presença de ço che se ciamma virtù, coscì inte 'na mortepriçitæ de manifestaçioin senscibile riconduxibile a un'unitæ doviâ êse cugeito ço ch'o costitoisce l'essença universâ, stabile e immutabile comuña a tutte quelle manifestaçioin. 
A l'è questa essença ch'a permette de dî de ciascheduña cosa cos'a segge e cos'a distingue da 'n'âtra, pres. cose segge 'n ommo inta so essença e cose distingue 'n ommo da 'n cavallo. Modelli ò critei oggettivi e puamente intellettivi in base a-i quæ poei pensâ, nominâ e distingue e scingole realtæ che se manifestan inta conoscença senscibile, ò, ascì, termi de paragon a-i quæ confrontâ quest'urtime pe poeine giudicâ con veitæ, i concetti universæ son pe Platon forme, essençe dotæ de una proppia sciuscistença ontologica: son enti reæ che costitoiscian a raxon de cose. L'è 'nte l'introduçion de questa dimenscion ontologica che consciste essençialmente o passaggio da-o "concetto" socratico a l'"idea" platonica, l'ἰδέα ò εἶδος "inmaggine, esemplâ, forma". O tipo d'existença ch'a spetta a-e idee o l'è tuttavia despægio da quello de cose comuñe: queste, in quante soggette a-o divegnî, son particolæ, contingente e mueive, mentre e idee, in quante modelli e critei de cose senscibile, son universæ, necessaie e eterne e godan pertanto de un'existença intelligibile inte 'n mondo ideâ. 
Eternamente costante inte so determinaçioin, o mondo ideâ "invixibile" o l'è un mondo eleatico ch'o s'opon a quello eracliteo do divegnî "vixibile"; questo o l'è o mondo de l'êse: e idee son de fæto ὄντως ὄντα "e cose che realmente son". E idee, coscì, son no solo di prinçippi ò di critei gnoseologichi de cose, comme ean i concetti socratichi, ma fondamento urtimo da so mæxima existença. E cose senscibbile, in quante tran da-e idee o so fondamento ontologico, son connesse a-e idee mediante un rapporto de "parteçipaçion" (μέθεξις): a scingola particolâ realtæ in tanto existe e a l'è poscibile in quant'a parteççipa de l'idea. Dæte e difficortæ de comprende comme l'essença a posse restâ identica a lê mæxima e int'o mæximo tempo êse presente inte morteprixe realtæ che ne parteçipan, o Platon o l'aviæ da pœu individoao sorvetutto inta "someggiança" (μίμησις "imitaçion") de cose senscibile a-e idee o so rapporto, consciderando e primme comme immagine ò còppie de idee.
Risolto coscì inte 'na prospettiva ontologica o problema socratico do concetto, Platon o l'indicava inta contemplaçion intellettuâ de idee a vea sciença, in quanto contrapposta a-o regno de l'"opignon" de l'esperiença senscibile. In particolâ, aotentica sciença a l'è a conoscença de idee e di rapporti reçiprochi che e collegan in te 'n scistema ordinao. Non solo, de fæto, e idee se caratterizzan pe l'universalitæ ch'a consente a ciascheduña de rifeise a una mortepriçitæ de cose scingole; existe ascì un orde tra e idee a segonda do maggiô ò minô grao d'universalitæ ch'o spetta a ciascheduña de lô: l'idea de cavallo a l'è compreisa inte quella de quadruppede, ch'o l'abbraçça molti atri individdoi do mondo animâ; quest'urtima a l'è, saiv'a dî, ciu esteisa da precedente, e ciu esteize ancon son e idee d'animâ e de vivente. 
Se dà coscì una gerarchia de idee che da quella ciu universâ deschiñe de man in man verso quelle dotæ de sempre minô universalitæ e, perçò, de sempre maggioî determinaçioin. Se trœuva chì a reixe de quella ch'a saiâ a definiçion pe genere proscimo e differença specifica, elaboâ succescivamente da Aristotele. Ma, sorvetutto, a traverso a gerarchia de idee o Platon o dava un nœuvo scignificao a-a dialettica: oponendose a-e degeneraçioin sofisteghe ch'aveivan redúto a dialettica a eristica, saiv'a dî a l'arte do guaagnâ in te ogni discuscion indipendentemente da-a riçerca da veitæ, Platon o l'intende a dialettica comme o strumento supremo da conoscença, quello in virtù do quæ, misso da parte l'opinion e ogni riferimento senscibile, se ripercore i rapporti e i nessi oggettivi tra e idee, pervegnindo a-a contemplaçion de quella gerarchia de idee ch'a costitoisce a strutua ciu aotentica da realtæ.
Ma affinché l'ommo o posse, attraverso o procedimento sccettamente intellettivo da dialettica, orientáse inta gerarchia e inti rapporti de idee, l'è necessaio ch'o conosce, ò ch'o l'agge a facortæ de conosce, ciascheduña de queste idee. Da-o momento che queste no son conoscibile mediante i sensci e che, nintedemeno, a pua attivitæ intellettiva a l'è in grao de intuîle pù attraverso a mortepriçitæ e a particolaritæ senscibile, Platon o ne concludde che l'añima a l'agge conosciúo e idee in te un precedente periodo da so existença, quande, no ancon conzonta co-o corpo e vivendo into mondo immortâ de l'Iperuranio (ὑπερουράνιος "soviaçeleste"), a l'ha posciuo contemplâ e idee inta so sede, pe da pœu desmentegâ tâ vixon inta so succesciva vitta tereña. Ma a poco a poco, riflettendo in sce-e someggiançe e in sce-e desomeggiançe de cose, l'añima a l'è reconduta a-o pensceo di supremmi esemplæ verso i quæ tæ someggiançe se orientan, e a se ricorda de ço ch'a vidde. L'è questa, a grende linnie, a dotriña platonica de l'"anamnexi" (ἀνάμνησις), ò "reminiscença", comme fonte de ogni conoscença terreña de idee, dotriña ch'a l'implica da un lao che e idee seggian innasciue inte l'añima, da l'atro che l'añima a segge immortâ. L'anamnexi a comporta, in realtæ, solo che a preexistença de l'añima a-a so vitta corpoia, e no a so existença urteiô doppo a morte do corpo, ni a so diata eterna. Ma lê o presuppoñe intanto che l'añima a posse vive indipendentemente da-o corpo, e che in tâ existença separâ a l'agge conosciúo de veitæ de gran longa supeioî de quelle che derivan da-i sensci; e o l'è coscì un elemento importante de quella dimostraçion de l'immortalitæ de l'añima, che into Fedon a l'è da pœu dæta sorvetutto in base a l'affinitæ de natua che l'añima a g'ha da avei co-e forme eterne perché a posse conoscile.
Ma percose l'añima a l'è immortâ e a so vitta corpoia a no l'è che un provvisoio e doloroso stato de "prexonia", questa, riacatao memoia da so origine e do so destin, a no dexiddia che de tornâ a-a so sede eterna, sottrandose a l'exilio terren. Da questa conceçion deriva una morâ caratterizzâ da un netto orientamento verso l'aodelà, ch'a-o destacca da-a pratica e terreña saggeçça de Socrate e a l'avexiña ciutosto a-a religion di orfeghi e a-a filosofia di pitagorici. Da-i un e da-i atri o Platon o repiggia l'idea da "metempsicoxi" (μετεμψύχωσις) ò trasmigraçion de l'añima attraverso varie existençe corpoie, no soltanto umañe, ma ascì animæ. Ogni existença a l'è determinâ da-o comportamento morâ de l'añima inte l'existença precedente: ciu quella se liga a-o corpo, cedendo a-i so dexidei e lasciandosene dominâ, ciu basso, inta gerarchia naturâ, o l'è l'organismo corpoio into quæ a deve trasmigrâ. Quande invece l'añima a zonze a deliviáse da-i interesci corpoii, a l'aquista a capaçitæ de vive sola e de tornâ a l'originaia sede soviaçeleste, dove a contemplò e idee. Into so scignificao urtimo a filosofia a vegne coscì pe Platon una "preparaçion pe a morte", votta a deliviâ l'añima da-o corpo. Questo s'oten exerçitando sempre ciu, inta vitta, quelle facortæ de l'añima che megio corispondan a-a so natua diviña e meno implican o so ligammo co-o corpo. 
De chì l'importança, in sce-o cian etico, da mæxima filosofia, concepia comme l'attivitæ puamente intellettiva, traverso a quæ l'añima a se destacca da ogni elemento corpoio. A filosofia, de fæto, in quant'a l'è "amô de savei", a l'esprimme 'na tendença irrescistibile a tornâ a quello stato contemplativo do mondo ideâ sperimentao da l'añima inta so vitta into mondo soviaçeleste, tendença ch'a l'insorze inte l'añima quande in lê se riadescia o ricordo, attraverso l'aoxilio da dialettica, da realtæ idiâ ch'a costituisce o modello eterno de quella senscibile. Inte questa prospettiva rentra ascì a ridefiniçion platonica, inti termi de 'na tenscion de l'añima verso o mondo de forme ideæ, da conceçion socratega de l'attrattiva che a conoscença di valoî a l'eserçita in sce-o voei: l'idea supremma, de l'essença da quæ parteçipan tutte i atre, a l'è de fæto quella do ben (che Platon o paragoña a-o sô), a quæ a l'eserçita un'attrattiva irrescistibile in sce l'añima, sponciandola a eleváse sempre de ciu into dominio de l'universâ. Inte questa tenscion a l'idiâ e a l'eterno, deliniâ into "Scimpoxio" attraverso a figua do demmone Eros, consciste o coscì díto "amô platonico", força che, mediando tra o senscibile e l'intelligibile, a sponcia l'añima a-a contemplaçion da beleçça ideâ e, perçò, dæta l'inscindibilitæ de "bello" e "ben", do veo ben.
Se a vitta prattica, o mondo di sentimenti e di dexidei terren vegnan coscì confinæ da l'etica platonica inta sfea corpoia, d'atra parte a morâ de Platon a no l'implica una totâ svalutaçion di dexidei e di impursci che caratterizzan a vitta corpoia: se tratta ciutosto de riconosce a presença inta mæxima añima de questi elementi, segondo a dotriña psicologica esposta inta "Repubbrica", e de mantegnîli inte 'n stato de subordinaçion e d'equilibbrio, de moddo che no ostacolan l'añima inta realizzaçion do so compito morâ ciu elevao. Segondo a çellebre inmaggine do "Feddro", l'añima a l'è comme un caro co-e ae guidao da 'n aoriga e trainao da doi cavalli: l'aoriga o ne rappresenta a parte raçionâ e intellettiva, quella ch'a conosce a veitæ e o ben, mentre i doi cavalli ne rappresentan rispettivamente a parte coraggiosa ò irascibile, da quæ deriva i impulsci nobili, e a parte concupiscibile ò dexidiante, sede di impulsci ligæ a-a sfea corpoia. A conceçion psicologica espressa da questa inmaggine, otra che 'na dotriña morâ, a l'implica ascì una dotriña politica. L'è proppio in sce questa psicologia, de fæto, che, inta "Repubbrica", Platon o basa a dotriña do stato ideâ diviso inte træ classe de filosofi, che contemplando e idee o dirizzan raçionalmente; di sordatti, ò "guardien", che o difendan; e di produttoî, che n'ásegúan l'existença da-o ponto de vista economico. 
Pæge de conseguença son e virtù che presezzan a ciascheduña de træ parte de l'añima e de træ classe do stato: rispettivamente a sapiença, o valô, a tempiança, in sce-e quæ sovrasta da pœu a giustiççia, che, faxendo laoâ into proppio campo ciascuña parte ò classe e impedindoghe de passâ i limmiti de so fonçioin, a l'assegua o megio orde tanto inta sfea morâ quante inte quella politica. A perfeçion de l'añima a l'è coscì, da questo ponto de vista, no tanto inta negaçion ascetica de pascioin, e in genere de ogni attivitæ no contemplativa, quante inta subordinaçion armonega de facortæ infeioî a-e supeioî. Analogamente, int'o stato no gh'è salute se e classe no parteççipe da sapiença no óbedìscian a quelli che, ciu vexin a-a veitæ, megio di atri pœuan intuî ço che pe o stato l'è ben e lezifiâ e governâ in conformitæ a tâ conoscença. 
S'ha quindi un'assolua aristocraçia do savei, da quæ deriva un'estenscion di poei statæ fin in sce-a propietæ e a famiggia, risolte inte l'unica famiggia e propietæ do stato. Questo dualismo de politica e ascexi, d'interesse fattivo pe o mondo e pescimistico orientamento verso l'aodelà, che Platon propiamente o no concilia (nonostante una çerta prevalença do motivo ascetico, da-o momento che a mæxima "Repubbrica" curmina inte 'na rappresentaçion mistega do destin otramondan de l'añima do tutto analloga a quella ch'a ciode o "Fedon"), o se respegia infin, inta forma ciu tipica, inta negaçion do valô de l'arte, che pe Platon a no l'è conoscença e manifestaçion de veitæ, ma construçion fantastega, che da-a veitæ sempre ciu a s'allontaña. E se a scingola individoalitæ existente a l'è imitaçion de l'idea, l'artista che raffigurando ò descrivendo o l'immita, o produxe una realtæ che inta gerarchia di enti a l'occupa o terço e infimo grao. No solo: ma e rappresentaçioin da poexia e de l'arte, agitando into moddo ciu vivo e forçe pascionæ de l'ommo, rendan ciu diffiçili o so dominio ò a so eliminaçion, e coscì contrastan o compito supremo da filosofia. Rifeindose a-a divinitæ l'umanizzan, e gh'attribuiscian de qualitæ indegne da so eterna natua.
A riflescion in sce-o tema de l'eleatismo segge parmenideo segge meliscian a sta a-a base do profondo riesamme che o Platon o compisce de tutta a so filosofia inti urtimi dialoghi (i "dialoghi dialettichi"). Doppo avei rinnovao into "Teeteto" una critica organica e approfondia de l'opposta texi metafixica do senscismo, de origine eraclitea, o Platon o l'affronta a problematica eleatica inte doi dialoghi cruxæ, into ""Parmenide"" e into ""Sofista"". Into primmo Platon o risponde a tutte e critiche contro a dotriña de idee che lê o l'immagina ghe seggian revotte da Parmenide e da Zenon. Superâ l'obieçion zenoniaña, a texi de 'na mortepriçitæ de idee e da so realtæ a no poeiva ancon êse garantia, fronte a-a renascente obieçion parmenidea, pe-a quæ ogni realtæ particolâ (saiv'a dî parte de 'n morteprixe, comme a-o l'è ascì ciascheduña idea) a s'apresenta comme tâ che "a l'è" lê mæxima e "a no l'è" tutte i atre, mescciua, quindi, de "êse" e de "no êse" e pertanto apparença, ma no vea realtæ. 
E coscì Platon into "Sofista" o se vóze' a compî o "parriçidio", a confutâ saiv'a dî a texi centrâ do "venerando e terribile" Parmenide e a dimostrâ che o "no êse" ascì in quarche moddo "o l'è". O ponto fondamentâ de questa dimostraçion o sta inta risoluçion do "no êse" inte l'"atritæ": quande noi dimmo che una cosa "a l'è" lê mæxima e "a no l'è" i atre no femmo atro che mette in evidença ço che in lê gh'è de "pægio" (ταὐτόν) de lê mæxima e ço che gh'è de "despægio" (ἕτερον) di atre, e quindi che lê "a l'è" identica con lê mæxima e "a l'è" differente da-e atre. O discorso, coscì, o mescia sempre into cian de l'"êse" e vegne meno a contraddiçion parmenidea. 
In sce questa base Platon o pœu da un lao elaboâ una nœuva e compia descriçion do metodo dialettico comme "divixon" (διαίρεσις) di generi e de specie e in lô de ço che gh'è de identico e de ço che gh'è de despægio (metodo, do quæ o Platon mæximo o dà mortepprixe esemplificaçioin inti dialoghi diti appunto "dialettichi"); e da l'atro dâ un'adeguâ risposta a-e aporie sofisteghe, çiniche e megaiche inta predicaçion: a "comunança" (κοινωνία) di generi e de specie (o pægio) e a so differença (o despægio) crean tutta una tramma de rapporti ontologichi che o pensceo e o lenguaggio devan respêgiâ quande connettan soggetto e predicao. No solo, ma o pœu trovâ finalmente una soluçion o problema de l'errô ascì, inspiegabile e inconcepibile pe scin che interpretao comme un dî e un pensâ "ço ch'o no l'è", ma perfettamente ciarîo se inteiso comme un dî e un pensâ o "diverso". I resultati coscì conseguii e a feconditæ da nœuva dialettica son missi a-a prœuva da-o Platon ascì inte l'analixi di problemi etichi e politichi. Into "Filebo" de fæto o tenta, corezendo ascì o precedente reddeno dualismo tra ben e piaxei, d'insei poxitivamente o piaxei (ò aomanco o piaxei "púo") inta scaa di valoî moræ, sciben ch'a-o de sotta do ben e da sciença; into "Polittico" da pœu, pù ribadindo l'opportunitæ che o poei o tocche solo a quelli che son sapienti inta sciença politica (ò "arte rexa"), o manifesta un'attençion ciu comprensciva da realtæ concreta ch'a mitiga l'utopia da "Repubbrica" e a prepaa o vasto affresco giuridico costituçionâ de "Lezze".
Questa attençion ciu comprensciva da realtæ concreta ch'a l'è caratteristega, pe tanti aspetti, de l'urtimo Platon a l'è âtrescì a-a base da cosmologia do "Timeo" e de l'estremo tentativo de mediâ o reddeno dualismo tra mondo de idee e mondo senscibile, ch'o l'è do resto vixibile ascì inte quella dotriña de "idee-numeri", comme intermediai tra e idee e e cose, ch'a n'è notta no da-i scriti do Platon ma da-a testimoniança de l'Aristotele. O "Timeo" o l'è un longo "mito" ò racconto in sce l'origine e a formaçion do mondo. O se ricollega into so prinçippio a-a "Repubbrica", da quæ o riassumme a primma parte. O conto do "Timeo" parte da-a ribadia distinçion tra "ço ch'o l'è sempre e o no g'ha nascita" e "ço ch'o nasce sempre e mai o l'è": o çê, ò ciutosto tutto o "cosmo", in quanto corpoio e vixibile, o no l'è stæto sempre, ma o l'è nasciúo, commençando da un "prinçipio" e pe œuvia do divin artefixe, o Demiurgo, ch'o l'ha plasmao o mondo a inmaggine do modello eterno: plasmao e no creao, perché Platon, oltre che do modello e da copia, o parla ascì de un "riçetaccolo universâ", ch'o l'è o lœugo (χώρα) into quæ se desgœugge o divegnî e che in lê o comprende e determinaçioin da mateia e do spaçio. 
Percose ninte l'è ciu bello do "vivente", o mondo, œuvia belliscima do Demiurgo, o l'è lê ascì un vivente, fornio de 'n'añima (l'Añima do mondo) che o Demiurgo o l'ha formao co l'essença de l'indivixibile (eterno) e con quella do divixibile (divegnî), unindo a lô un'essença "mista", ch'a parteçipa de l'identico e do diverso. Una reddena proporçion matematica, a mæxima ch'a presciede a l'armonia muxicâ, a regola a compoxiçion do cosmo, struttuao in doi çerci intreççæ, di quæ quello esterno o l'è quello de l'identico e l'atro o l'è quello do diverso, distinto a so votta inte sette circoli rœuanti e costituenti e orbite planetaie, mentre o tempo, "inmaggine mobile de l'eterno", o scandisce a regolaritæ di so movimenti. 
L'açion do Demiurgo e di atri dê infeioî, a so œuvia de mediaçion rispetto a-o modello eterno a l'è poscibile solo in quanto existe, comme intermediai, i enti matematichi: i vei elementi de cose de fæto no son i quattro da tradiçion naturalistega (a tæra, l'ægoa, l'aia e o fœugo), ma e figue geometriche, che determinan segondo de regole precise a superfiçie, e quindi a corpoeitæ, de tutte e cose: tæra, ægoa, aia e fœugo ançi tran e so propietæ da-o fæto che son conformæ segondo de speccie determinæ de poliedri regolæ. L'è da queste premisse che Platon o desgœugge into "Timeo" e varie e complesse ipotexi e dotriñe che van da-a cosmologia a l'astronomia, da-a teologia astrâ a-a matematica, da-a fixica a l'antropologia, da-a biologia a-a meixiña: questo mæximo carattere enciclopedico e scistematego o spiega l'enorme, e foscia unica, fortuña che quest'œuvia a l'ha avúo into corso di secoli.


== O Platon "orâ" ==
A maggiô novitæ into campo di studdi platonichi da segonda meitæ do sec. 20° a l'è costituia da-a rinnovâ discuscion in sce-e coscì díte "dotriñe oræ" (ἄγραϕα δόγματα) suscitâ da l'interpretaçion "esoteica" ò "tubingheize" dovua prinçipalmente a H. J. Krämer, K. Gaiser e Th. A. Szlezák, interpretaçion che'a l'ha da pœu trovao di consensci ascì in França (P. Hadot) e in Italia (G. Reale). Che existesse de dotriñe che Platon o l'aviæ esposto solo oralmente inte l'Accademia l'ea noto segge da ço ch'o dixe Aristotele segge da di âtre fonte: celebre a saiæ stæta una leçion in sce-o ben, dove Platon o l'aviæ sostegnúo che i numeri son i prinçippi de tutte e cose. A scœua de Tubinga, basandose in sce-a texi de Platon circa a supeioitæ do discorso orâ a peto de quello scrito e in sce-a so esplicita affermaçion, inta VII lettia, de no avei mai misso pe iscrito a so vea dotriña, a n'ha concruso che queste dotriñe oræ costituiscian l'aotentica filosofia de Platon, quella ch'a staiæ in sce-o sfondo do Platon "essoteico" di dialoghi. Segondo l'interpretaçion de Krämer, se o senso do pensceo platonico o l'è da individuâ sorvetutto inte dotriñe oræ e se queste son costrute in sce-a teoria di "prinçippi", alloa o pensceo de Platon o l'appâ meno connesso a l'insegnamento de Socrate e ciu direttamente dipendente da l'orizzonte presocratico: a partî da-o problema di prinçippi, e no da-o concetto socratico, Platon o saiæ zonto de fæto a-a dotriña de idee.


== O Platon latin ==
Inte l'Occidente latin, scin a-o sec. 12°, a l'ea nota, tra i œuvie de Platon, solo a primma parte do "Timeo" inta traduçion e co l'ampio commento de Calçiddio (4° sec. d. C.), recepia comme testo fondamentâ pe a cosmologia âtomedievâ. A Enrico Aristippo, vescovo de Catania (m. 1162), remontan e primme traduçioin latiñe do Menomme e do Fedon, mentre a Ghigermo de Moerbecke (m. 1286) se deve a traduçion, sciben parçiâ, do ""Parmenide"" co-o commento de Proclus Lycaeus (traduçioin queste pubbricæ in ediçion critica into Corpus platonicum Medii Aevi diretto da R. Klibansky, 1939 e segg.). 
A-i iniççi do XV secolo, a prœuvo a l'insegnamento da lengoa grega pi œuvia de Manuælo Crisolora, repiggion e traduçioin latiñe di œuvie platoniche, "Fedro", "Apologia", "Criton", "Lettie" da parte de Lonardo Brun, a "Repubbrica" da parte de Pier Candido Decembrio, "Eutifron" da parte de Rinuccio Aretin e Francçesco Filelfo. A meitæ do sec. 15° a traduçion de "Lezze" e do "Parmenide" a cua de Zorzo Trapezunzio a segnò una svotta pe l'elaboaçion teorica do platonismo rinascimentâ. A traduçion, infin, de l'intrego corpus platonico a œuvia de Marseggio Fixin (stampâ a Firençe into 1484) a piggiâ o sorvevento in sce-e precedente traduçioin umanisteghe e a vegniâ ristampâ inti secoli succescivi.


== Iconografia ==
Semmo che, pe incarego do scolao Mitradate de Scio, l'ea stæto eseguio da-o bronzista Silanion un retræto collocao inte l'Accademia, foscia quande Platon o l'ea anco-in vitta. Se ne conosce ciu che una chinzeña de coppie marmoie, fra e quæ e megio son a Berlin, a Romma (Museo Naçionâ Roman), inte una colleçion privâ tedesca. Platon o l'appâ con una barba foltae  co-a fronte arrappâ.


== Atri progetti ==

 Wikimedia Commons a contêgne di files in sce Platon