Os reptils (en nomenclatura cientifica en latín, Reptilia, que dimana de reptĭlis, adchectivo que significa «lo que s'arrociega») son una d'as clases d'animals cordaus gnatostomaus tetrapodos que tradicionalment s'ha dau en taxonomía biolochica. Actualment se considera un grupo parafiletico (que no incluye a toz os organismos relacionaus evolutivament y os suyos antepasaus) y se tiende a desusar ista denominación, mas que mas en as publicacions cientificas.
Manimenos, seguindo con a suya consideración taxonomica no cladistica, de reptils se'n conoix 9.320 especies arredol d'o mundo, que se clasifican en 4 órdens: Testudines, Squamata, Sphenodontia y Crocodylia.F
Por as suyas caracteristicas, son animals que se'n diz ectotermos, ye decir, con una temperatura corporal identica a la temperatura exterior d'o suyo medio ambient y no producida por o suyo cuerpo, caracteristica que comparten con atros grupos taxonomicos como insectos u peixes. Tamién tienen en común de tener cuatro patas y a piel cubierta d'escamas, lo cual son caracters ancestrals entre os tetrapodos y no pas aspectos que les relacionen mas entre els que con atros.
A ciencia que en fa o estudio ye una d'as d's brancas d'a Herpetolochía, estando-ne l'atra o estudio d'os anfibios, que d'antis mas se clasificaban en o mesmo grupo taxonomico d'os reptils. Se considera que os primers reptils amaneixioron mientres o Carbonifero, chunto con os Amniotas, y estioron os primers animals en fer una verdadera colonización d'o medio terrestre. Estioron muit abundants mientres a Era Mesozoica, cuan estioron as especies dominants a traviés d'os dinosauros, pero desapareixioron como gran grupo taxonomico dominant en zagueras d'o periodo Cretacio, estando suplantaus por un nuevo grupo taxonomico en expansión, os mamiferos, que yeran millor adaptaus a o medio terrestre.
A suya relación con l'hombre ye complexa, y gosan amaneixer muito en as mitolochías como animals fabulosos. Antiparte, se fa a explotación comercial de bella especie, mas que mas por a suya piel en treballos de marroquinería; por ixo bel unas especies son obchecto de cría. Manimenos, gosan tener amenazas en o suyo medio natural, mas que mas por a polución y en desapareixer os suyos habitats por efecto de l'acción de l'hombre.


== Caracteristicas fisicas ==


=== Aparato dichestivo ===

En os reptils a boca gosa estar gran, y as comisuras s'alargan tipicament por dezaga d'os uellos. No bi ha ni mexiellas ni morros carnosos. Sin dembargo, os quelonios tienen pico.
Bi ha dients en as dos mandibulas, insertos en una sola ringlera sobre os uesos premaxilar y maxilar d'a mandibula superior y exclusivament en o dentario d'a inferior. En beluns amés bi ha dients sobre os uesos d'o paladar (palatins y pterigoideus). Os dients son toz iguals (homodoncia), de forma conica, uncinada, utils pa agafar y retener as presas, pero no pa masticar, (encara que i ha habiu órdens fósils con tendencias a la heterodoncia d'os mamifers).
Os dients gosan estar fusionaus a los uesos d'as mandibulas, en as marguins (dients acrodontos), en os laterals d'as caras internas (pleurodontos). En os crocodilians y en órdens fósils como os dinosauros os dients s'anclan en uns alviolos como por eixemplo en os crocodilians. O reemplazo d'os dients gosa estar costant en tota una vida (polifiodoncia) con patrons alternants a fin que no i haiga tramos extensos sin dients en as mandibulas.
Siempre bi ha una luenga, queratinizada, larga y áchil en os engardaixos y serpients (que la tienen con forma de forca) y poco móvil en os crocodilians y tortugas.
A boca tiene tamién diferents tipos de glandulas salivars y en o caso d'os ofidios y o chenero Heloderma d'os sauros as glandulas salivars labials s'han convertiu en glandulas productoras de vereno.
O resto de l'aparato dichestivo s'achusta a lo esquema cheneral d'os vertebraus. O estomago d'os crocodilians tien una porción glandular anterior y una porción posterior.
O bodiello bolsudo gosa tener un ciego. A cloaca, a l'igual que en as aus, tiene cierta complexidat de disenyo pa permitir recuperar augua, (adaptación a la vida terrestre), tanto a partir d'as feces como d'os pixaus. As feces s'almacenan en una primera cambra, o coprodeu, os pixaus en atra, l'urodeu, y dimpués se comunican con una cambra final, o proctodeu, que s'ubre a l'exterior.


=== Aparato respiratorio ===

A respiración no ye que pulmonar, de fueras d'os quelonios, que pueden tener una respiración bucofarinchia de poca importancia debant d'a pulmonar.
Os polmons son dividius en cambras y presentan graus de complexidat, dende os polmons de Sphenodon y bel engardaixo que presentan sacos no guaire replegaus y no guaire mes abanzaus que os d'os anfibios, dica masas esponchosas d'os varanos, tortugas y crocodilians, muit alvioladas y comparables a los polmons d'os mamifers. Os ofidios pierden uno d'os dos polmons.
En tot caso tienden a estar mes complexos en a parte de debant, (por aon siempre pasa l'aire dos vegadas), que en o fondón. Os mecanismos d'inspiración y expiración son mes perfeccionaus que en os anfibios; pasan a tener un papel fundamental os movimientos enta dezaga d'as costiellas, movimientos que se fan con a musculatura intercostal. En beluns puet haber-ie un diafragma parcial, pero no ye completo que en os crocodilians, fendo que i haiga una deseparación completa entre as cambras toracica y abdominal.
A larinche, part superior d'a traquia que s'ubre por a glotis a lo fondón d'a cambra bucal, amaneix sostenida por cartilagos especials (cricoides y aritenoides). En cualques reptils (checonidos y Crocodylia) dica pueden plegar a producir sonius. A mayor parte d'os reptils son manimenos mutos.


=== Aparato circulatorio ===

A circulación en os reptils ye doble y incompleta, (en os crocodilians cuasi completa).


==== Corazón ====
O corazón d'os reptils ye en o tórax por o desembolique d'o cuello, y a l'igual que o d'as aus y mamifers careixe de seno venoso y bulbo cardiaco. Por o numero de cambras o corazón d'os reptils ye tipicament tricameral (pero en os crocodilos ye tetracameral). As tres cambras son auricla dreita, auricla ezquierda (tabicación atrial completa) y ventriclo (tabicación ventricular incompleta, de fueras d'os crocodilians, que tienen tabicación ventricular completa, con ventriclo dreito y ezquierdo).
En l'aparato circulatorio cada vegada resulta mayor a separación d'as sangres arterial y venosa. Amás d'as dos auriculas, tienen en o ventriclo un tabique, anque incompleto, que ye prou efectivo pa privar cuasi de tot que se mezclen as sangres y ninviar a mayor parte d'a sangre venosa ta los polmons (por as arterias pulmonars), y por atro, a mayor parte d'a ya purificada, procedent de l'auricla ezquierda a lo resto de l'organismo (por as gayatas aorticas).
En os crocodilos a división plega a fer-se completa: o tabique desepara de tot o ventriclo izquierdo d'o ventriclo dreito, o primer exclusivament pa la sangre arterial y lo segundo pa la venosa.


==== Gayatas aorticas ====
Manimenos, encara que contina a tendencia enta una simplificación d'o sistema d'as gayatas aorticas, encara i persisten as dos correspondients a lo cuatreno par, as gayatas sistemicas dreita e izquierda. A izquierda sale d'o ventriclo mes u menos centrau enfrent d'o tabique, por o que trasporta sangre mesclada. O sistema no resulta pues tan perfecto como en aus y mamifers, en os que no persiste que una gayata.
Tampoco en os crocodilians o sistema ye perfecto, a penar que a deseparación completa d'os ventriclos, porque a gayata izquierda naixe en o ventriclo dreito, y leva sangre venosa, encara que pareix que reciba tamién sangre arterial por o foramen de Panizza, un forato chicot que comunica la suya base con a d'a gayata dreita.
As gayatas aorticas dreita y izquierda d'o cuatreno par s'unen formando una aorta dorsal.
O par tercero de gayatas aorticas orichina o sistema carotídio, y o par seiseno, as arterias pulmonars.


==== Celulas sanguínias ====
Os globulos royos d'a sangre son siempre nucliaus y elipticos, convexos por as dos caras, mes grans que en os mamifers pero muitismo menos numerosos.


=== Aparato excretor ===
O sistema excretor d'os reptils se basa en un par de rinyons de tipo metanefros u rinyón terciario y un par d'ureters secundarios, como en as aus y os mamiferos.
O metanefros tien un gran numero de nefronas, que no tienen ya nefrostomas ni se'n troba en disposición metamerica.
Os ureters secundarios substituyen a los ureters primarios u conductos de Wolf, que se converten en uns conductos a lo servicio exclusivo de l'aparato reproductor d'os masclos, pa trasportar espermatozoides y desembolique de glandulas anexas, mientres que en as fembras s'atrofian u desapareixen.
Os ureters secundarios desembocan dreitament en a cloaca, on apareix a vegadas una vuixiga urinaria (tortugas, tuatara y muitos sauros). Ye una formación que deriva embriolochicament d'a membrana alantoidea (endodermo), y que a lo prencipio no presenta garra relación con os ureters.
Bi ha diferents modalidaz d'excreción d'os productos nitrochenaus. Por un regular ye por medio d'acido urico, un producto que permite a reabsorción de gran cantidat d'augua en l'urodeu, con una traza que a la fin d'o proceso o pixau ye una espesa masa de color blanquenca. Ye una intresant adaptación pa no perder augua en l'ambient terrestre, y de feito se conserva siempre en os reptils de zonas aridas.
Manimenos os reptils acuaticos, que no han d'excusar augua, excretan fundamentalment urea y amoniaco (calapacos, crocodrilians). Os reptils marins a la fuerza precisan expulsar o exceso de cloruro sodico, y lo fan como as aus marinas, con glandulas especials, que en as tortugas de mar se troba en as orbitas oculars, a sal ye carriada por as glarimas, mientres que en Amblyrhynchus se troban en as fuesas nasals y en as serpients marinas en o paladar.


=== Tegumento ===
O cuerpo ye cubierto por una piel endureixida. A piel ye dividita en estratos:

Profundo, con celulas que se subdividen de contino, aflorando a la superficie, que asinas como se fan viellas producen queratina (dermis).
Externo, formau por a queratina d'as celulas muertas en forma de escatas (epidermis).
A vegadas amaneixen placas osias dermicas. O tegumento tiene pocas glandulas. O tegumento d'os reptils se caracteriza, especialment a diferencia d'os anfibios, por una notable queratinización y por a escaseza de glandulas, resultando-ne una piel dura y seca, adaptada a los inconvenients principals d'a vida en o medio terrestre, (perduga d'augua y atros). A capa cornia d'a epidermis ye muit gruesa y desembolica unas faneras caracteristicas: as escatas cornias.
As escamas cornias no tienen garra relación con as d'os peixes u encara con as de bel anfibio, osias y d'orichen dermico (escama reptiliana). Estas faneras son muit sencillas en comparanza con as equivalents d'os mamifers y aus, os pelos y plumas (estas zagueras son homologas d'as escamas d'os reptils). No son que espesamientos d'a capa cornia despartius entre éls por zonas mes finas que fan de superficies d'articulación.
As escamas pueden estar mes u menos imbricadas, bella vegada a-saber-lo, como esdesvién en a superficie ventral d'as serpients, con amplas escamas utils pa la locomoción. Atras vegadas son grans y aplanadas, como esdesvién en os cocodrilos u en a parte externa y visible d'a coscarana d'as tortugas (escudos).
A vegadas prenen a forma de crestas, cuernez, etcetera, pero a modificación mes curiosa ye o cascabiello d'os Crotalinae u serpients de cascabiello. De todas trazas, as escamas cornias gosan estar muit constants en numero y disposición dentro d'as diferents especies y grupos sistematicos, d'astí que os taxonomos las tiengan muit en cuenta pa fer as clasificacions.
As escamas, por un regular tota a capa cornia d'a piel, se renuevan periodicament, unas vegadas por simple desgaste, (tortugas y crocodilians), atras por descatamiento (engardaixos), atras por una verdadera muda u ecdisi (serpients y bel checo). En estos casos, antes que no se forme d'una nueva capa cornia, amaneix una pelicula liquida de chos l'antiga, que una vegada formada, a serpient permuda a piel, esgallando-se l'antiga, o que se conoix en as serpients como a "camisa".
Atras faneras han amanexiu tamién por primer vegada en o curso d'a evolución en os reptils, asinas os picos, presents en cualques dinosauros, y huei en día en as tortugas, u as garras, cheneralizadas en os miembros marchadors de toz os reptils actuals.
Tamién se sabe que lo menos en cualques reptils voladors d'a Era Mesozoica (pterosauros) poseyeban unas faneras en cierta traza comparables a los pelos d'os mamiferos, talment pa la protección termica (picnofibras).
A dermis d'os reptils a sobén desembolica debaixo d'as escamas, elementos osios que sirven como refuerzo u defensa. Son os osteodermos u placas osias cutanias que amaneixen en muitos fardachos, pero que se desembolican especialment bien en os cocodrilians y as tortugas, en istas zagueras formando a parte interna d'a coscarana. Unas placas osias en forma de V, ordenadas en series, apareixen en a cara ventral de cocodrilians y rincocefalos: reciben o nombre de gastralia u costiellas ventrals y o suyo orichen ye muit antigo (lo trobamos en os anfibios estegocefalos). Talment sigan una prebatina evolutiva de protecher as parz inferiors d'a dureza d'o medio terrestre. Estas gastralia son frecuents entre os reptils fósils y dica apareixen tamién en Archaeopteryx, una d'as primeras aus.
Poquismas glandulas bi ha en a piel d'os reptils y en tot caso, muit localizadas. Se'n puede citar belunas, productoras d'olors, cheneralment holocrinas, en relación con l'actividat sexual u a demarcación d'os territorios. Por eixemplo as glandulas femorals se situan sobre a cara interna d'os muslos en os lacertidos y atros engardaixos, con un desembolique apreciablement mayor en os masclos que en as fembras. As glandulas dorsals y nucals d'os ofidios, as glandulas de l'almizcle que gosan amaneixer debaixo d'a mandibula inferior d'os quelonios y crocodilians y tamién en a cloaca d'ixos zagueros. Evidentement en os reptils no bi ha glandulas sudoriparas.
A l'igual que en os atros vertebraus, a color d'os reptils se debe a pigmentos que levan os cromatoforos d'a dermis (melaninas, carotenoides, etcetera...), encara que numerosos reptils presentan colors muit vistosas, bella vegada brillants, bel reptil ye conoixiu por a capacidat de cambiar de color, (metacrosi). Dende l'antiguidat os camalions son celebres, pero tamién bi ha metacrosi en as salamanquesas (checonidos), iguanidos, agamidos y atros.
Fundamentament en ixos cambios no intervienen que os melanoforos, encara d'una estructura muit particular, pus son provistos de numerosas ramificacions, que se sitúan por dencima d'os xantoforos y guanoforos y que son capaces de modificar a repartición d'os granos de melanina en o citoplasma. Una concentración de melanina produce un aclarimiento de l'animal y fa que se manifiesten con unatra intensidat d'os atros pigmentos. Os mecanismos determinants d'ixos movimientos d'a melanina son prou complexos y varían d'uns a atros reptils, d'una manera que anque han estau prou estudiaus, encara no se conoixe con precisión. Prencipalment os estimulos desencadenants son visuals, pero tamién intervienen a temperatura, l'acción d'a luz dreitament sobre a piel, en animals cegaus esperimentalment por eixemplo u o diferent grau d'excitación niervosa de cada animal. O control d'os melanoforos en os camalions (Chamaeleo) esdevién por vía niervosa, pero en atros reptils, como en o iguanido Anolis carolinensis, pareix tener que veyer con as hormonas. En este caso o escureiximiento se produce por l'acción d'a intermedina u MSH, (hormona dispersadora de la melanina), que se fabrica en a part intermedia d'a hipofisi, mientres que l'aclarimiento se produce a expensas de l'adrenalina. Encara bi ha un atro caso, o d'atro iguanido, Phrynosoma, en o que o control pareix mixto, hormonal y niervoso. O significau adaptativo d'ixos cambeos tamién se discute, se puet buscar en a homocromía que proporciona con o medio, útil pa escapar d'os predadors, pero se suchiere que puedan favoreixer a termorregulación, lo menos en bel reptil. Tarentola mauritanica y atros son mes escuros de nueit y mes claros de día, en una alternancia fácil que siga por un ritmo circadián endocheno.


=== Sistema niervoso ===
O encefalo d'os reptils ye mes abanzau que o d'os anfibios. Bi ha cinco parz: telencefalo, dielencefalo, mesencefalo, metencefalo y mielencefalo. En os escamosos bi ha un neopalio, acumulación de materia grisa en a superficie. Os crocodilians tamién tienen neopalio, encara poco desembolicau.
Augmenta la mida d'os hemisferios cerebrals d'o telencefalo, en os que ya bi ha un neopalio. Manimenos, o desembolique d'una crosta cerebral ye encara escasismo en comparanza con os mamiferos, mientres que os cuerpos estriaus en o telencefalo y o tectum optico en o mesencefalo presentan una gran impotancia: o cerebro, por un regular no ye mal desembolicau, pero careixe practicament de lobulos laterals. En conchunto a suya estructura ye mes pareixida con a d'o encefalo d'as aus que  con a d'os mamiferos, y a suya mida ye reducida. Sobretot en relación con a masa corporal d'os reptils grans, particularment os dinosauros.
Un detalle de gran intrés se troba en o diencefalo d'os reptils, o dito complexo pinial, que apareix en posición dorsal y consta d'una glandula de funcions poco conoixidas (episifi), y, bella vegada (tuatara y bel sauro), d'un uello pinial, con homolochía u no con os uellos parietals, que hemos visto, por eixemplo en os agnatos actuals, encara se discute. Iste tercer uello s'achusta en un foramen entre os uesos parietals y presenta estructuras (lent, retina y niervo) perfectament comparables a las d'os verdaders uellos. En os reptils extinguius se troba foramens pareixius, por o que tamién se i suposa la presencia de uello pinial.
O cerebelo ye poco desembolicau.


=== Aparato locomotor ===
O esqueleto ye osificau de tot. Bi ha 2 vertebras sacras. Con cuatro patas y cinco didos por un regular.
En conchunto, os reptils no tienen un esqueleto guaire diferent d'o que tienen os anfibios. Entre as diferencias trobamos una mayor rechionalización d'o escleto axial, (a pesar que puedar haber-ie costiellas en todas as rechions), ya bi ha un cuello prou marcau, con un numero variable de vertebras, important porque augmenta la movilidat d'a cabeza respecto a lo tronco. Se modifican as dos vertebras primeras, atlas y axi, y l'axi s'articula con o cranio por medio d'un solo condilo occipital, a vegadas trilobulau. Por un regular aumenta a solideza d'a columna, con vertebras que s'engranan firmement unas con atras por medio de procesos (cigapofisis) adrezaus enta debant y enta dezaga. En cualques reptils primitivos as vertebras son anficelicas, por o que entre unas y atras pueden persistir restos d'a notocorda (Sphenodon) pero as d'os actuals son por un regular procelicas.
O cranio d'os reptils hereda patrons d'os anfibios estegocefalos con mes fidelidat que os mesmos anfibios actuals, prou involucionaus en este sentiu. En tot caso tiende a una simplificación y se troba osificau cuasi de tot. En a suya estructura destaca por a importancia a l'hora d'estudiar a evolución a part lateral d'a voveda dermica, dita rechión temporal a on bi ha tendencia a formar-se fenestras pa facilitar a inserción d'os musclos masticadors. A mayor parte d'os reptils actuals presentan en orichen un cranio con dos fenestras en cada costau, una por dencima y atra por debaixo d'os uesos postorbitario y escamoso, que se unen por a metat (cranio diapsido).
Atro rasgo con intrés ye a tendencia a lo desembolique d'un segundo paladar en a cambra bucal, por medio de prolongacions laminars de diferents uesos: premaxilars, maxilars, palatins, etc..., de traza que as narinas internas levadas enta dezaga, s'ubren dreitament en a farinche, como se vei ya en os cocodrilos. Esta fita ye important, porque permite respirar con normalidat encara que se tienga ocupada la cambra bucal.
A mandibula inferior amaneix formada por 6 uesos diferents, a vegadas menos, d'os cuals o dito articular ye precisament o que forma l'articulación en o cranio meyant o ueso cuadrau. A sobén ye móvil y a movilidat suya se troba en relación con atra mes u menos acusada d'a mandibula superior y part de debant d'o cranio (cinesi) o que pareix tener utilidat en a captura y deglución de presas grans. Igual como en os anfibios ni bi ha que un ueso entre o tempán y l'oyiu interno, a columela, derivada d'o hiomandibular.
Miembros locomotors y cinturas tienen tamién basicament o modelo d'os anfibios, con a suya orientación lateral a lo cuerpo y humeros y fémurs en principio mes u menos horizontals. En os reptils actuals muitas vegadas os miembros se reducen y desapareixen (Amphisbaenia, Serpentes), mientres que en os reptils fosils trobamos intresants modificacions pa diferents fins, incluyius o vuelo y la natación.
En a cintura pectoral suelen desapareixer os cleitros, de fueras de bel reptil muit primitivo, con una traza que toz os antigos components dermicos d'esta no quedan ya que as claviculas pars y una interclavicula. En a porción endocontral as escapulas y coracoides prenen por o contrario cada vegada menor importancia. Estos en posición ventral colaboran a cerrar por a part inferior a cambra toracica chunto con o interclavicular, un amplo esternón y porcions esternals d'as costiellas. En muitos reptils a espineta ye un cartilago que cierra lo tórax articulando-se con las costiellas enta dezaga y los costaus y con la cintura pectoral por debant. Ni los ofidios ni los quelonios tienen espineta por diferents razons (reducción de miembros u substitución por atra estructura).
Muitos reptils, encara que no toz, careixen d'epifisis en os cabos d'os uesos, por o que nunca no terminan d'osificar-sen y pueden creixer tota la vida. Ixo explica que os reptils no pleguen a tener una talla de pa cutio en o suyo creiximiento como en os mamiferos, y puedan tener midas excepcionals en individuos viellos: engardaixos, serpients, crocodilos y tortugas.


== Distribución y habitat ==
Os reptils se troban presents cuasi en a totalidat d'a superficie terrestre, con a excepción de zonas masiau frías amanadas a o Polo Norte u a o Polo Sud. En estar animals de sangre fría, prefieren as temperaturas mas calidas, asinas que a suya presencia y a suya diversidat biolochica s'incrementan en amanar-se a zonas tropicals. Ye decir, os continents mas ricos en reptils sont Asia, Africa y America d'o Sud.

Os reptils pueden adaptar-se a habitats muit diferents. Se'n troba muit presents en as selvas tropicals, con una gran diversidat d'especies, pero se troban igualment en os desiertos, a on se troba serpients u atros reptils activos mientres a nueit y que mientres o día reposan. En as zonas de montanya, a los fardaixos lis cuaca d'ocultar-se entre as piedras, y bella serpient s'ha especializau en vivir en zonas de montanya, como Vipera ursinii, que se troba en as altas montanyas d'Europa en altarias amanadas a los 2.000 metros.. Bellos reptils pasan parte d'a suya vida baixo tierra, como o grupo Amphisbaenia. Os reptils tamién han colonizau os medios acuaticos: os crocodilos, bella tortuga como Cistude en Europa y bella serpient como Eunectes (as anacondas), o Agkistrodon piscivorus en Estaus Unius u os Colubridae gosan vivir en ríos y lacos d'augua dolza, y tamién as tortugas marinas se troban en toz os oceanos y en todas as mars d'o mundo, no plegando en tierra firme so que ta reproducir-se-ie.. Os Hydrophiidae u serpients marinas representan un nivel d'adaptación superior, en no tornar mai en tierra en a mayor parte d'as especies, habendo preso un ciclo de vida marino de raso. Muitismas especies de reptils tienen costumbres arboricolas, mas que mas entre as serpients y os fardaixos. Belunas pueden desplazar-se d'árbol en árbol en «planeyando», como por eixemplo fan os Draco (dragons voladors), encara que tamién bella serpient como Chrysopelea (as serpients voladoras).


== Historia evolutiva ==


=== Orichen d'o reptils ===

Os reptils amanioxioron alto u baixo fa 320 millons d'anyadas en as maresmas de zaguerías d'o Carbonifero, estando una evolución d'animals reptiliomorfos abanzaus.. Os reptiliomorfos que s'ha convertiu en amniotas se distinguen d'o anfibios por o suyo uevo, con una cosca solida que permite a puesta mesmo en o suelo. Ixo permite a los reptils de colonizar o medio terrestre en pasando-ie a integridat d'a suya vida, mientres que os anfibios quedan mas vinclaus en o medio acuatico. Ixa traza de uevo, dito uevo amniotico, ye caracteristico d'os amniotas, un taxón d'animals d'os que os primers representants pueden ser calificaus como reptils. L'amniota mas antigo conoixiu ye Casineria, considau mas como un reptil primitivo millor que como un anfibio abanzau.. Una serie de pisadas fósils trobadas en Nueva Escocia, de fa 315 millons d'anyadas, presenta as marcas d'as escamas caracteristicas d'os reptils. S'atribuye ixas marcas a Hylonomus, o primer amniota clasificau sin discusión como tal.. Yera un chicot animal pareixiu a un fardaixo, d'alto u baixo 20 u 30 cm de longaria, con muitas dients de punta fendo constar o suyo rechimen alimentario insectivoro.. Entre os mas antigos reptils conoixius s'incluye tamién Westlothiana, a qui se considera sindembargo mas com un anfibio reptiliomorfo que como un verdadero amniota y Paleothyris, que tienen un aspecto y comportamientos similars a Hylonomus.


=== Clasificación ===

Os reptils incluyen una gran cantidat d'órdens extintos y uns pocos existents.

Subclase Anapsida†
Orden Mesosauria†
Orden Millerosauria†
Orden Procolophonomorpha†
Orden Captorhinida†
Subclase Synapsida
Orden Therapsida†
Orden Pelycosauria†
Subclase Diapsida
Orden Thalattosauria†
Orden Younginiformes†
Orden Araeoscelida†
Orden Avicephala†
Infraclase Ichthyosauromorpha†
Orden Hupehsuchia†
Orden Ichthyosauriformes†
Clado Ichthyopterygia†
Orden Ichthyosauria†
Orden Grippidia†
Infraclase Pantestudines
Orden Testudines
Clado Sauropterygia†
Orden Placodontia†
Orden Plesiosauria†
Orden Nothosauroidea†
Infraclase Lepidosauromorpha
Orden Eolacertilia†
Clado Lepidosauria
Orden Squamata
Orden Rhynchocephalia
Infraclase Archosauromorpha
Orden Choristodera†
Orden Rhynchosauria†
Orden Protorosauria†
Orden Prolacertiformes†
Orden Trilophosauria†
Clado Archosauria
Orden Aetosauria†
Orden Crocodilia
Orden Rauisuchia†
Orden Phytosauria†
Orden Pterosauria†
Clado Dinosauria
Orden Saurischia
Clado Aves
Orden Ornithischia†


== Bibliografía ==
(es) Adolfo Aguilar, Eduardo de Juana y Arturo Morales: Historia Natural, tomo 6 Zoología - Vertebrados. Carroggio, 1989.
(fr) Mark O'Shea y Timothy R. Halliday: Reptiles et amphibiens, Larousse, colección «Oeil nature», 2005, 256 p. (ISBN 2-03-560423-0).


== Referencias ==


== Vinclos externos ==
 Se veigan as imáchens de Commons sobre Reptilia.
 Wikispecies tiene un articlo sobre Reptilia.