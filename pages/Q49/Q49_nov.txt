Nordi Amerika es kontinente in li nordi hemisfere kel es sirkumdat an li norde dal Arkti Oseane, an li este dal Nordi Atlanti Oseane, an li sude dal Karibeani Mare, e an li veste dal Nordi Pasifiki Oseane. Lu kovra area de sirk 24,500,000 km² (9,460,000 mi²), o sirk 4.8% del sufase del Tere. Ye julie 2002, lun populatione blid estima kom super 514,600,000. Ye area lu es li triesmi maxim grandi kontinente, after Asia e Afrika,  e es li quaresmi ye populatione after Asia, Afrika, e Europa.

Amb Nordi e Sudi Amerika es nomat fro Amerigo Vespucci, kel esed li unesmi europane kel sugested ke li Amerikas non esed li Esti Indies, ma anteim non-deskovrat (da europanes) Novi Monde. Nordi Amerika okupa li nordi parte del land-mase generalim nomat li Novi Monde, li Vesti Hemisfere, li Amerikas o simplim Amerika. Li soli landal konektione de Nordi Amerika es kun Sudi Amerika an li angusti Istme de Panama. (Pro geopolitikal resones omni Panama – inklusent li segmente del istme est li Panama Kanale – es ofte konsiderat kom parte de Nord Amerika.) Segun kelki autoritates, Nordi Amerika komensa non an li Istme de Panama ma an li Istme de Tehuantepec, e li intervenienti regione, nomat Sentral Amerika es sur li Karibeani Plate. Maxim multes, tamen, konsidera Sentral Amerika kom regione de Nordi Amerika, pensant ke lu es tro mikri solim ye es kontinente. Grinlande, quankam geografialim parte de Nordi Amerika e sur li sami tektoni plate (li Nordi Amerikan Plate) politikalim non es konsiderat kom parte del kontinente.


== Landes ==