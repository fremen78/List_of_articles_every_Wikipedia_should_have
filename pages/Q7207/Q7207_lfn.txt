Elizabeth 1 (7 setembre 1533 â€“ 24 marto 1603) ia es la rea de England e Er de 17 novembre 1558 asta sua mori. Sin enfantes, Elizabeth ia es la monarca sinco e final de la dinastia Tudor.
Elizabeth ia es la fia de Henry 8 e sua sposa du, Anne Boleyn, ci ia es esecutada a du anios e un dui pos la nase de Elizabeth. La sposi ia es negada e Elizabeth ia es declarada como un enfante nonlegal. Sua duifrate Edward 6 ia rena asta sua mori en 1553 e ia dona la trono a Dama Jane Grey, iniorante la diretos de sua duisores Elizabeth e Mary, ci ia es catolica. Ma la atesta ia es negada e Mary ia deveni rea. En la rena de Mary 1, Elizabeth ia es prisonida tra cuasi un anio, suspetada de suporta la rebelores protestante.
En 1558, Elizabeth ia segue sua duisore a la trono. Un de sua atas prima ia es la institui de un eglesa protestante engles, de cual el ia deveni la governor suprema. El no ia vole irita tro multe la catolicas per evita un crusada, ma el no ia vole coraji la protestantes plu radical, ci ia desira cambias multe plu estrema. Esta eglesa ia deveni la Eglesa de England, divorsada de Roma ma reteninte sua stilo.
An si on ia espeta ce el va sposi e produi enfantes per erita la trono, el ia sposi nunca e ia deveni famosa per sua virjinia.
Elizabeth ia es un renor moderada, tolerante, e cauta. En la desenio de 1580, el no ia pote evita un gera con Espania. La defeta de la Marina de Espania en 1588 ia es un de la vinses la plu grande en la istoria de England. Sua rena es conoseda como la Eda Elizabethan, e es famosa per leteratur, teatro, e otra artes, como la teatrales e poesias produida par Shakespeare. E sua rena ia es relativa stable e pasosa, e ia crea un identia nasional per la engleses.
Elizabeth ia mori a 24 Marto 1603 a la Palasio de Richmond. A alga oras a pos, la projeta per declara James 6 de Scotland como James 1 e England ia comensa. 
Elizabeth ia es enterada en la Abadia de Westminster en un tomba cual el comparti con sua duisore, Mary. La enscrive a la tomba dise Regno consortes et urna, hic obdormimus Elizabetha et Maria sorores, in spe resurrectionis, pd: "Asosiores en rena e tomba, asi nos dormi, sores Elizabeth e Mary, en espera de revive."