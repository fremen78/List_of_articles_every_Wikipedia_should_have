Elizabeth I (miyos ing Greenwich, Inggris 7 September 1533 – tilar donya ing Richmond, Inggris, 24 Maret 1603 nalika yuswanipun 69 taun) inggih punika ratu Inggris lan Irlandia wiwit 17 November 1558 ngantos dumugi panjenenganipun tilar donya. Panjenenganipun asring pikantuk sesebatan Virgin Queen (amargi dèrèng naté palakrami), sesebatan ingkang sanès inggih punika Gloriana, Good Queen Bess, lan Faere Queene.
Elizabeth I inggih punika panguwaos monarki kaping nem lan ingkang pungkasan saking dinasti Tudor. Ingkang ibu, Anne Boleyn tilar donya amargi dipunukum pejah amargi dipunpitenah sampun khianat dhateng raja.
Ing taun 1558 sadhèrèk tirinipun, Mary ingkang agamanipun Katulik Roma ngukum Elizabeth I kanthi dipunlebetaken dhateng pakunjaran amargi Elizabeth I dipunpitados ndhèrèk pambrontakan Protèstan.
Ngantos dumugi sapunika, wonten ing sajarah Inggris, Ratu Elizabeth I sampun limrah dipunmangertosi dados ratu ingkang misuwur. Sekawan dasa gangsal taun, panjenenganipun dados tetunggulipun Inggris. Wekdal punika Inggris dados nagari ingkang makmur, gemar ripah loh jinawi, ékonomi majeng, kasusastran majeng, lan Inggris dados panguwaos samodra ingkang nomer satunggal ing jagad punika.
Mataun-taun Elizabeth tansah mbudidaya yasa Angkatan Laut Inggris. Ing wekdal punika Raja Phillip II saking Spanyol nyobi yasa Angkatan Laut Spanyol supados saged nyaingi Angkatan Laut Inggris. Taun 1588, Angkatan Laut Inggris kaliyan Angkatan Laut Spanyol perang. Wonten ing perang punika, Inggris saged ngalahaken Spanyol.
Sawetawis panyerat karya sastra ingkang misuwur saking Inggris, kalebet William Shakespeare, gesang ing jamanipun Ratu Elizabeth I.


== Cathetan suku ==


== Pranala njawi ==
Buehler, Edward. (2004). "Tudor and Elizabethan Portraits". Archived 2007-02-20 at the Wayback Machine.
Cody, Marilee. (2004). "Portraits of Queen Elizabeth I".
Stevens, Garry. (2004). "Bloody Mary: Further Intrigue in the Tudor Court". Archived 2006-05-17 at the Wayback Machine.