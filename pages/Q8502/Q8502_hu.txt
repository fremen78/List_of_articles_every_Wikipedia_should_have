A hegy a földfelszín olyan kiemelkedése, amelynek magassága környezetéhez képest legalább 500 méter, mely többnyire meredeken emelkedik ki környezetéből. Legmagasabb pontja a hegycsúcs. Meredekségéből adódik, hogy alapterülete viszonylag kisebb, csúcspontja jól meghatározható. (A magassági határt illetően a források eltérnek; néhol csupán 100 métert adnak meg.)
Ha magassága a fenti határt nem éri el (valamint ha kevésbé meredek), dombról beszélünk; a 30 méternél alacsonyabb kiemelkedés neve halom.
Magasságuk megállapításakor nem a térképen feltüntetett, tengerszint feletti (abszolút) magasságot, hanem a környezetükhöz viszonyított (relatív) magasságot veszik figyelembe. (Ezt például térképi szintvonalak segítségével lehet megállapítani.) 
Például a Gellért-hegy csúcsának tengerszint feletti magassága 235 méter, ám mivel a Duna völgye Budapestnél mintegy 100 méterrel van a tengerszint fölött, a hegy relatív magassága csak kb. 130 méter. Ennek ellenére hegynek nevezik, mivel a Duna felé meredek sziklafallal tekint, míg a dombokat tipikusan minden oldalról lejtők veszik körül.
A hegy hegység, hegylánc része is lehet. Utóbbi típusairól lásd a hegység szócikket.


== Csúcsok ==


=== A földrészek legmagasabb hegyei ===
A hegyek magassága kontintensenként igencsak eltérő. Ausztráliában például sok millió éve nem képződtek új hegyek, és a felszínét erősen lepusztította az erózió, az Alpok vagy a Himalája azonban csak „nemrég” gyűrődött fel (a Himalája kiemelkedése máig sem ért véget).
A legmagasabb hegyek kontinensenként (Palmer, 1998):

Az a csúcs, amely a legmesszebb van a Föld magjától, az ecuadori Chimborazo. 6267 m-es magasságával nem csak az Andok egyik legmagasabb csúcsa, hanem, mivel a Chimborazo nagyon közel van az Egyenlítőhöz és a Föld az Egyenlítőnél jobban kidudorodik, így 2150 m-rel távolabb van a Föld középpontjától, mint a Mount Everest. A csúcs, amely a legmesszebb emelkedik ki az alapjától, Hawaiiban található (Mauna Kea), amelynek csúcsa a Csendes-óceán aljzatától több mint 9000 m-re található.
Bár ma a Mount Everest a Föld legmagasabb hegye, sokkal magasabb hegységek is voltak korábban bolygónkon. A prekambrium időszakban a Kanadai pajzs egy óriási, 12 000 m-t is elérő hegységet hordozott magán – ez mára puszta dombsággá erodálódott.
A ma ismert legmagasabb hegy a Naprendszerben a Mars bolygón található Olympus Mons.


== Jegyzetek ==


== Kapcsolódó szócikkek ==

Magyarország legmagasabb hegyeinek listája
Nagyságrendek listája (hosszúság)


== Források ==
Palmer, 1998: John Palmer (szerk.): Világjárók lexikona. Reader's Digest válogatás. Reader's Digest Kiadó Kft., Budapest, 1998. ISBN 963 8475 28 5
Vázlatok - Közép-Európa természeti képe Archiválva 2014. július 14-i dátummal a Wayback Machine-ben