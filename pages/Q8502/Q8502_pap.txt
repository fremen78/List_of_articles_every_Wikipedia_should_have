Un seru (Aruba: sero) òf montaña ta un elevashon natural di tereno, ku ta un área limitá ku evidentemente ta mas altu ku su alrededor. E bandanan di un seru ta inklinashonnan ku ta bai mas òf ménos stret ariba; mientras e relieve riba i rònt di e seru ta grandi. Un montaña ta tipikamente altu i ta defini esaki komo un elevashon di mas ku 300 meter ariba su serkania; un elevashon mas abou ta ser yamá un seru.
Den geografia i geologia ta distinguí serunan segun altura, posishon òf e manera ku nan a nase. Ora hopi seru ta huntu, ta papia di serunan òf montañanan. Tiponan di serunan ta un kadena di seru, esta un of mas fila di seru ku ta konektá, òf un masívo di seru ku ta un agrupashon di seru ku ta pegá na otro.
Mayoria di e serunan na mundu a nase den regionnan kaminda plachinan tektóniko ta pega ku otro, tantu pa motibu di e aktividat di e plachinan tektóniko komo dor di volkanismo. E formashon di montañanan, y asina di mayoria di e serunan, ta e tema di e diferente siensianan geológiko.