Ur menez zo ur stumm douarel a sav e dolzenn uheloc'h eget al leur en un takad bennak. Bez' ez eus menezioù war 24% eus gorread an Douar  : 52% eus hini Azia, 36% eus hini Norzhamerika, 22% eus hini Suamerika ha 17% eus hini eus Europa. Menezidi eo 10% eus n dud, da lavaret eo e vevont er menezioù.
Ar stêrioù pennañ a eien er menezioù peurvuiañ, ken e teu alese an hanter eus an dour a vez implijet gant an dud.


== Uhelder ==
Jedet e vez uhelder ar menezioù dre vuzuliañ an diforc'h etre live ar mor (0 metr dre genemgev) ha live o leinoù.
Menez Everest eo an hini uhelañ war an Douar, 8 848,86 metr dezhañ ; en aradennad-venezioù ledanañ er bed emañ.

Digenvez ha baliregezh
Ral a wech e vez ur menez en e unan war un dachenn. Ouzhpenn d'e uheler neuze e vez muzuliet e zigenvezh hag e valiregezh.

Digenvez a reer eus an hed diwar-nij a zo etre ar menez M hag an uhelañ tachenn amezek, eleze skin ar c'helc'h m'eo barr M al lec'h uhelañ.
Baliregezh a reer eus an dilive a zo etre barr ur menez M hag an ode uhelañ a ro tro da dizhout ur menez uheloc'h.

		
			
			
		


== Menezioù dibar ==

Ar menez pellañ eus kreiz an Douar eo ar Chimborazo en Ecuador, rak bolzennek eo an Douar a-hed ar C'heheder. Gant 6 272 metr avat n'eo ket al lein uhelañ en e aradennad-venezioù, an Andoù. Tostoc'h da greizenn an Douar emañ Menez Everest, pa 'z eus un diforc'h 2 150 m a zo etre eñ ha Chimborazo.
Lein ar menez-tan Mauna Kea en Enez Hawai‘i eo an hini pellañ eus e ziaz, p'emañ 9 000 metr a-us strad ar Meurvor Habask.
Mons Olympos war Meurzh eo ar menez uhelañ e koskoriad an Heol, 26 000 metr uhelder dezhañ.


== Gwelet ivez ==
Torosennadur
Torgenn