Si Immanuel Kant (22 nin Abril, 1724 – 12 nin Pebrero, 1804) dating pilósopo na taga Königsberg sa Prussia Subangan (ngunyian pigaapod na Kaliningrad, Rusya). Pigkokonsiderar siya na saro sa pinakamainpluwensya na paraisip nin Europang moderno buda kan katapusan na tiyempo nin Panliwanagan (Enlightenment). 
Si Kant an nagdepinir nin Panliwanagan sa saro niyang ensayo na "Pagsisimbag sa Apot na: Ano an Panliwanagan?", huli ta para saiya dapat libre an tawo na makaisip nin sadiri asin dapat warang nagpopogol na autoridad sa luwas. An pagisip ni Kant sarong takod o tulay sa tahaw nin sistemang Rasionalista buda Empirisista nin siglo XVIII. Dakula man an inpluwensya niya sa pilosopiyang Alemán na Romantiko asin Idealistiko kan siglo XIX.