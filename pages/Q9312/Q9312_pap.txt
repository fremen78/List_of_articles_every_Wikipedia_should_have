Immanuel Kant (☆ 22 di aprel 1724 na Königsberg, Prusia - † 12 di febrüari 1804 na Königsberg) tabata un filósofo prusiano di e Ilustracion. E tabata e promé i mas importante representante di e krítika i prekursor di idealismo aleman. E ta konsiderá komo un di e pensadónan mas influyente di Oropa moderno i di filosofia universal. Ademas e ta un di e último pensadónan di filosofia moderno, predesesor di e filosofia kontemporáneo, ku su orígen ta ser situá na 1831 despues di morto di Hegel.
Kant ta distinguí tres pregunta filosófiko na kua e ta dediká su obranan kapital: "Kiko mi por konosé? Den E Krítika di rason puru, generalmente klasifiká komo un punto di inflekshon den historia di filosofia, den kua e ta investigá e struktura mes di rason; Kiko mi mester hasi?" Ku E Krítika di rason práktiko (sentrá riba étika) i Metafísikanan di kustumber (ku un parti tokante e doktrina di bèrdat i e otro sentrá riba e doktrina di derecho); i "Kiko mi por spera?" Den E kritika di huisio (unda e ta investigá e estetika i teleologia). E tres pregunta aki por ser resumí den uno: "Kiko ta hende?" Kant tambe a proponé ku metafisika tradishonal por ser reinterpretá via epistemologia, ya ku nos por afrontá problemanan metafisiko ora nos komprondé i relashoná e fuente ku e limitenan di konosementu.