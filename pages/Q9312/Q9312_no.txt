Immanuel Kant (1724–1804) var en tysk filosof, og regnes som en sentral tenker innen moderne filosofi. Han grunnla den kritiske filosofien og utgav flere viktige verker, blant annet innen områdene etikk, metafysikk, epistemologi, estetikk, rettsfilosofi, astronomi og historie. Et av hans viktigste arbeider er Kritikk av den rene fornuft.
Ifølge Kant er ikke mennesket en tabula rasa, men erkjenner verden med både sansene og fornuften. Kant var pliktetiker og formulerte en allmenngyldig, etisk leveregel, det kategoriske imperativ. Han er også kjent for sin oppdeling av verden i «tingen for oss» og «tingen i seg selv», et aspekt ved hans transcendentale idealisme. Hans sosiale og politiske filosofi skilte seg fra noen idealer i opplysningstiden. Premisset i Kants er at «enhver borger skal tilkjennes så mye frihet som er forenelig med en tilsvarende frihet for alle andre.»
Kants ideer påvirket mange tyske tenkere i samtiden. Han bidro også til å ta filosofien videre fra diskursen mellom empirister og rasjonalister. Filosofer som Fichte, Schelling, Hegel og Schopenhauer bygget videre på det kantianske systemet og utviklet den tyske idealismen.


== Biografi ==
Hele sitt liv levde og virket Kant ved Albertina-universitetet i Königsberg, i Øst-Preussen. Kants tilværelse er berømt for det absolutte fravær av dramatiske eller spektakulære begivenheter; han var håndverkersønn, vokste opp i fattige kår i en kalvinistisk familie, men fikk adgang til de høyere utdannelsesinsitusjoner takket være en åpenlys begavelse.
Selv om det kanskje ikke kan fortelles mange historier om Kants liv, har hans innflytelse på filosofien vært kolossal, og hans verker leses og kommenteres stadig flittig, ikke blott som historiske kuriositeter, men som vektige gjennomganger av relevante problemstillinger i forhold til menneskets tenkning.
Kant tok doktorgraden (promosjon) i 1755. Deretter var han dosent (privatdosent) før han etter 15 år, 1770, ble professor i matematikk, senere skiftet han over til metafysikk og logikk. Han foreleste også over geografi, antropologi, naturlig teologi, moralfilosofi og naturrett.
I 1794 fikk han problemer med prøyssiske myndigheter etter å ha fremsatt sin religionsfilosofi i skriftet Religion innenfor fornuftens grenser (1792).


== Filosofi ==
Kant er antagelig mest berømt for to ting. Det ene er hans forsøk på å oppstille en allmenngyldig etisk leveregel, som han kalte det kategoriske imperativ. Han formulerte det på flere måter, men den mest kjente er nok denne: «Jeg skal alltid handle slik at den regelen jeg handler etter kunne gjelde som allmenn lov». Det andre er hans oppdeling av verden i «tingen for oss» og «tingen i seg selv» (et aspekt ved hans transcendentale idealisme).
Innen etikken er Kant kjent som pliktetiker og for å ha formulert det kategoriske imperativ. Den vanligste formuleringen av dette lyder: «Handle bare etter den maksime gjennom hvilken du samtidig kan ville at den skal bli en allmenn lov.»
Det er vanlig å disponere Kants filosofi etter de tre hovedspørsmål fra hans Kritikk av den rene fornuft, samt ett tilleggsspørsmål. Vi kan videre si at disse spørsmålene i sin tur refererer til hans hovedverker: 

1. Hva kan jeg vite? (Was kann ich wissen?)
Metafysikken (epistemologi/Erkjennelsesfilosofi): Kritik der reinen Vernunft (Kritikk av den rene fornuft, 1781) som Kant selv benevner som transcendental idealisme.

2. Hva skal jeg gjøre? (Was soll ich tun?)
Moralen (Etikk / Moralfilosofi): Grundlegung zur Metaphysik der Sitten (1785), Kritik der praktischen Vernunft (Kritikk av den praktiske fornuft, 1788), Die Metaphysik der Sitten (1797)

3. Hva kan jeg håpe på? (Was darf ich hoffen?)
Religionen (Religionsfilosofien): Religion innerhalb der Grenzen der bloßen Vernunft (1792), Zum ewigen Frieden (Til den evige fred, 1795)

4. Hva er mennesket? (Was ist der Mensch?)
Antropologien: 	Anthropologie in einer pragmatischer Hinsicht (1799)


== Sitater ==
«Aufklärung ist der Ausgang des Menschen aus seiner selbstverschuldeten Unmündigkeit. Unmündigkeit ist das Unvermögen sich seines Verstandes ohne Leitung eines anderen zu bedienen.»
«Handle so, dass die Maxime deines Handelns jederzeit zugleich als Prinzip einer allgemeinen Gesetzgebung gelten könnte.»
(«Handle bare etter den maksime gjennom hvilken du samtidig kan ville at den skal bli en allmenn lov.»)

«Handle so, dass du die Menschheit, sowohl in deiner Person als in der Person eines jeden anderen jederzeit zugleich als Zweck, niemals bloß als Mittel brauchst.»


== Bibliografi ==
(1746) Gedanken von der wahren Schätzung der lebendigen Kräfte
(1755) Neue Erhellung der ersten Grundsätze metaphysischer Erkenntnisse; Doctoral Thesis: Principiorum primorum cognitionis metaphysicae nova dilucidatio
(1755) Allgemeine Naturgeschichte und Theorie des Himmels
(1756) Monadologia Physica
(1762) Die falsche Spitzfindigkeit der vier syllogistischen Figuren
(1763) Der einzig mögliche Beweisgrund zu einer Demonstration des Daseins Gottes
(1763) Versuch den Begriff der negativen Größen in die Weltweisheit einzuführen
(1764) Beobachtungen über das Gefühl des Schönen und Erhabenen
(1764) Über die Krankheit des Kopfes
(1764) Untersuchungen über die Deutlichkeit der Grundsätze der natürlichen Theologie und der Moral
(1766) Träume eines Geistersehers
(1770) De mundi sensibilis atque intelligibilis forma et principiis
(1775) Über die verschiedenen Rassen der Menschen
(1781) Kritik der reinen Vernunft, 1. udgave.
(1783) Prolegomena zu einer jeden künftigen Metaphysik
(1784) Beantwortung der Frage: Was ist Aufklärung?
(1784) Idee zu einer allgemeinen Geschichte in weltbürgerlicher Absicht
(1785) Grundlegung zur Metaphysik der Sitten
(1786) Metaphysische Anfangsgründe der Naturwissenschaft
(1787) Kritik der reinen Vernunft, 2. og forbedrede udgave («Zweite hin und wieder verbesserte Auflage»).
(1788) Kritik der praktischen Vernunft
(1790) Kritik der Urteilskraft
(1793) Religion innerhalb der Grenzen der bloßen Vernunft
(1795) Zum ewigen Frieden
(1797) Metaphysik der Sitten
(1798) Anthropologie in pragmatischer Hinsicht
(1798) Der Streit der Fakultäten
(1800) Logik
(1803) Über Pädagogik
(1804) Opus Postumum


== Referanser ==


== Litteratur ==
Svendsen, Lars Fr. H. (2009). «Immanuel Kant». Liberalisme. Politisk frihet fra John Locke til Amartya Sen. Oslo: Universitetsforlaget. s. 53–73. ISBN 978-82-15-01267-4. 


== Eksterne lenker ==
(en) Immanuel Kant – kategori av bilder, video eller lyd på Commons 
(en) Immanuel Kant – galleri av bilder, video eller lyd på Commons 

(no) «Immanuel Kant» i Store norske leksikon
(no) «Immanuel Kant», fra filosofi.no
(en) «Immanuel Kant», fra Stanford Encyclopedia of Philosophy
(en) «Immanuel Kant», fra Internet Encyclopedia of Philosophy
(en) Immanuel Kant, «Critique of Pure Reason» (1787)