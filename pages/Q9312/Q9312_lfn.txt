Immanuel Kant (1724 - 1804) ia es un de la filosofistes la plu importante de la tempo nova. La obra "Critica de la razona pur" ia constitui la comensa de la filosofia moderna.
Sua declara xef es ce nos no pote conose la "cosa mesma", ma sola sua apare, la "cosa per nos". Nos esperia la cosas de la mundo esterna sola par nosa sensas, ma la mundo esterna es un produida de nosa imajina sujetal. Spasio e tempo es la dependes de la esiste de la cosas. Nos no pote imajina la cosas en modo autonom de spasio e tempo par causa de la limita de nosa mente. Nos junta esta ideas como formas pur imajinal a nosa sensas. Nos no pote sabe esce spasio e tempo esiste como otra cosas, car la conose es sujetal a cada tempo.
La ideas deveni spontan en la mente par la consiensa transendente. Esta consiensa es la fonte de tota categorias de la mente, cual es juntada a cualia, cuantia, relata e modo. Umanas no pote deside razonal esce dio e spirito esiste.
Ma nos no pote esije un condui etical (la razona pratical) sin alga nesesas:

La vole libre, car un leje es sin sensa, si nos no pote deside libre.
La nonmoralia de la spirito, car nosa prosimi a la leje etical debe ave valua pos la mori.
La esiste de dio, car sola dio pote vinse la oposa entre natur e etica.


== Biografia ==
El ia nase a 22 april 1724 en Königsberg, Prus (aora Caliningrad, Rusia). Su asendentes ia es scotes e el ia ave un eleva e educa pietiste. (Pietisme es un forma de protestantisme simil a metodisme, pd multe tradisional.) El ia vade a la Universia de Königsberg, do es ia reseta sua diploma dotoral. El ia ensenia como un privatdozent, cual es un ensenior privata paiada par sua studiantes. Esta sinifia un vive de povria, oteletas, e nonsposi.
El ia comensa con un interesa en siensa - fisica, astronomia, jeolojia, biolojia. En fato, el ia introdui la ipotese de nebulosa, sujestante ce, orijinal, gases jirante ia condensa a la sol e la planetas - pd la orijina de la sistem solal cual nos aprende en scola oji. El ia ance reintrodui la idea de Lucretio de evolui de plantas e animales.
En 1781, el ia publica la Critica de razona pur. "Critica" sinifia asi un analise curante, e "razona pur" sinifia razona cual condui nos a sabe cual no nesesa demostra esperimental, cual es ance nomida sabe a priori ("a ante") de esperia.
En 1795, el ia scrive Sur pas eterna, descrivente la funda per lege internasional. En 1798, el ia scrive La disputa de capasias, cual promove libria academial. El ia mori 12 febrero 1804, pos un maladia longa, e ia es enterada con onora en la Castel Königsberg. Supra sua tomba es enscriveda:

La sielo stelosa supra me;
La lege moral en me.


== Teoria ==
El ia dise ce el ia es "veliada de la dormi de sua dogmas" par leje Hume. Esta es comun malcomprendeda como sinifia ce el ia es scandalida par la ateisme cual Hume ia developa. En realia, Kant ia dise ce el ia es culpable de aseta la dogma de ideas tradisional sur razona. En otra parolas, Hume ia luminada el! Ma, lo es ance vera ce Hume ia osa el, en un modo, per salva tal consetas como causa e efeto, cual Kant ia crede ia es esensal per la esiste de siensa. El ia aseta como sua taxe en vive per salva la universo de la setisme permeante de Hume.
Prima, el ia distingui entre sabe a priori e a posterior:

Lo es un demanda cual merita investiga, esce lo esiste cualce sabe autonom de esperia e tota impresas de la sensas. Tal sabe es nomida a priori e es distinguida de sabe a posteriori cual ave sua fontes en esperia. Ce un sabe a priori autentica esiste, cual nos pote avansa autonom de tota esperia, es mostrada par la esemplo briliante de matematica...
An ce tota nosa sabe comensa con esperia, lo no segue ce lo aveni tota de esperia. Car lo es posible ce nosa sabe empirical es un composa de lo cual nos ia reseta tra la impresas e lo cual nosa propre capasia de sabe (stimulada par impresas) furni de se mesma - un ajunta a impresas cual nos no distingui de acel materia cru (pe impresas) asta pratica longa ia velia nosa atende e causa ce nos es capas de separa la un de la otra.

Alora, cual es esta capasias a priori de nosa mentes? La nivel prima de la opera de la mente sur esperia es la estetica transendente, cual dise ce tota esperias sensal es sinteseda "tra" la consetas de tempo e spasio.

Spasio no representa cualce propria de cosas en se mesma, e lo no representa los en sua relata a lunlotra... Spasio es no cosa ma la forma de tota apares de sensa esterna. Lo es la state sujetal de sensa su cual persepi esterna es sola posible per nos.
Car la capasia per es afetada par ojetos debe presede tota persepi de esta ojetos, lo pote es fasil comprendeda como la forma de tota apares (pd spasio) pote es donada ante tota persepis, e donce debe esiste en la mente a priori; e como, como un intui pur, en cual tota ojetos debe es determinada, lo pote conteni, ante tota esperia, prinsipes cual determina la relatas de esta ojetos. Lo es, donce, sola de la perspetiva umana ce nos pote parla de spasio e de cosas estendeda. Si nos parti de la sujetal, la representa de spasio sinifia tota no cosa.
Tempo es un state pur sujetal de nosa persepi umana, e en se mesma, estra de la sujeto, es no cosa... Cual nos sujesta es la realia empirical de tempo, sua validia ojetal de tota ojetos cual es donada a nosa sensas. Car nosa persepi es sempre sensal (pd par la sensas), no ojeto pote es donada a nos en esperia cual no conforma a la esiste de tempo. A la otra lado, nos no permete ce tempo ave un reclama a realia asoluta, cual es per dise, nos no permete ce lo parteni a cosas asoluta, como sua constrinje o propria autonom de cualce refere a la forma de nosa persepi. Proprias cual parteni a cosas mesma pote nunca es donada a nos tra la sensas. Esta, alora, es cual composa la idealia de tempo.

Donce, tempo e spasio es nesesada per persepi, an si los mesma no pote es persepida estra la avenis "en" los. La paso seguente es la analise transendente, cual dise ce la mente aplica alga categorias de pensa a ideas. Sin esta categorias, Kant dise, nos no ta pote pensa, e Hume no ta pote construi sua razonas. Hume, per esemplo, ia senti ce causa e efeto no ia es real; Kant dise coreta! los es a priori, en la mente:

1. Cuantia: unia, pluralia, tota
2. Cualia: realia, nega, limita
3. Relata: sustantia e acasos, causa e efeto, resiprocia entre ativa e pasiva
4. Modo: posible-nonposible, esiste-nonesiste, nesesa-constrinje
Final es la dialetica transendente. Kant ia crede ce la mente xerca sabe completa. Ma lo es limitada a tratante con fenomenos, apares, sola. Lo no pote ateni a numeno, la cosa se mesma. Fenomenos es tota ce tu pote ave, ma los no es real; numeno es real, ma tu no pote ave los. Donce, per descovre acel mundo real, nos atenta construi lo. Nonfortunosa, nos era par atenta usa la categorias (lojica), "desiniada" per fenomeno, sur la realia ultima. Alora, nos fini con contradises cual es nonreconsiliable. Regardante causa e efeto e vole libre:

Si nos pote vera prende un ojeto en du formas, pd, como fenomenos e como cosas mesma; e si la prinsipe de causa e efeto pertine sola a cosas sola como fenomenos e no como 'numeno', alora no pote, sin contradise, pensa la mesma cosa cuando fenomeno como conformante nesesada a la prinsipe de causa e efeto e no libre, e ancora, en se mesma no dependente a acel prinsipe e alora libre. Suposa ce moralia nesesa un libre de la vole presuposada, en cuando razona divinante ia demostra ce acel libre no pote an es pensada; en tal caso libria, e con lo moralia, ta debe crea spasio per la interprete mecanical de natur. Ma nosa critica ia revela ce nosa nonsabe nonevitable de cosas mesma ia limita nosa sabe a mera fenomenos. Donce, car moralia nesesa sola ce libria debe no implica un contradise, on ave no razona ce libria pote es negada a vole, considerada como un cosa mesma, mera car los debe es negada a lo como un fenomeno.

(Nota bon: si la lejor no pote segue tota de esta razonantes, no deveni ansiosa; multe filosofistes ia debate sur lo cual Kant ia intende con sua parolas confusante!)
Ultima, Kant ia trova ce la esiste de Dio, la spirito, e realia ultima no es cosas cual on pote demostra empirical, car demostra es fundida sur fenomenos e la categorias. En loca, los es euristical (pd conveninte o pratical) e nos crede en los car los es usosa per nos. En salvante siensa e relijio de Hume, el ia demostra ce los debe es asetada par fida! Eruditas e eglesores a tota lados de la casos ia critica la Critica, cual garantia, ironiosa, sua susede como un publici.
Kant no ia ave un problem con la sensurores a la tempo, car Frederick la grande - un om briliante se mesma - ia rena Prus alora. Nonfortunosa per Kant e multe otras, la re ia mori en 1786. Un nota sura Frederick la grande: La re de Prus, incluinte ance un parte grande de lo cual es aora Deutxland, el ia es un xef e politiciste esperta, an filosofiste capas, e un musiciste amator pasionosa. El ia coresponde con Voltaire e Rousseau, e Bach ia composa Un ofre musical per el, fundida sur un melodia con cual la re ia defia el. El ia scrive alga libros, incluinte Un istoria de mea eda e La anti-Machiavelli.
En 1788, Kant ia scrive la Critica de razona pratical. "Razona pratical" refere a la desides moral. En esta libro, el sujesta ce cadun ave un consiensa, un lege moral en nosa spiritos, simil a la categorias de la Critica de razona pur. Esta lege el nomi la comanda categorial, cual pote es espresada en du modos. Prima, lo es un varia de la regula oro: "Cualce tu ta fa, considera cual la mundo ta deveni si cadun ta fa la mesma". La otra es plu profonda: "Trata persones (incluinte se mesma) sola como finis e nunca como modos per ateni un fini", pd nunca usa otras, como nos ta dise oji.
Per ave moralia, Kant ia crede ce nos nesesa vole libre. Si tu no pote eleje tua atas, como tu pote es encargada per tua atas? Si tu no es encargada per cualce cosa tu fa, como un animal o un robot, alora lo cual tu fa no ta es bon o mal. Ance, el ia crede ce nos nesesa la idea de nonmortalia: car justia completa aveni rara en vive, nos nesesa vive pos mori per coreta nonjustia. E per vive eterna e vole libre e moralia per esiste, nos nesesa crede en Dio.
Nota ce el no ia dise prima ce Dio esiste, donce... El ia dise vera ce, an ce nos pote nunca demostra la esiste de Dio (o vive eterna, o vole libre, o bon e mal), nos debe ata como el (e los) esiste. Pensores relijiosa de sua eda no ia gusta esta modo de pensa!
Kant ia scrive multe plu. En 1790, el ia scrive la Critica de judi, regardante la judi de belia. El nota ce nosa sensas de belia es fundida sur emosia, no razona. Nos pare como nos pote "senti" la armonia, la potia, la miracle en alga cosas.
En 1793, cuando el ia ave 69 anios de eda, Relijio entra la limitas de razona sola ia es publicida. Asi el razona (no como Hobbes o Rousseau) ce nos nase con la posible per bon e mal. El aseta ce un cuantia grande de malia deriva de sivilia, e no tan multe de nosa natur primitiva. En fato, un cuantia grande de cual nos vide aora como mal ia es probable orijinal nesesada per survive en situas primitiva.
El ia ance dise ce, a ce on ave un sensa moral inata, lo debe es developada par instrui moral. Per esta razona, el ia crede ce relijio es nesesada - an ce el indica ance ce relijio debe no es dogmosa, e ce credes como peca orijinal, la divinia de Cristo, e la efetosa de prea es mera superstisios.
La istoriste grande de psicolojia, Dan Robinson, ia dise ce oji cuasi tota psicolojistes es o humistes o  kantistes. Humistes vide sua siensa como la analise statistical de un colie de esperias. Tota nos pote sempre sabe es la probables fundida sur lo cual ia aveni en la pasada. Kantistes vide sua siensa como fundida plu firma, en un modo, en la strutur de la mente. Ma los no ave ance sertia. Humistes pote es trovada entre la plu de esperimentores, spesial la conduistes. Kantiste es plu comun trovada entre la terapistes. On ave, como nos va vide, alternativas; ma los resta como minorias.


== Lia esterna ==
Ce es lumina? (Kant) — Un responde a la demanda: cual es lumina?