A naturaleza incluye tot lo que existe en l'universo, y que no ye artificial u imachinario. En o suyo sentito mas amplo, equivale a lo conchunto d'o cosmos, de l'universo existent, lo que abraca dende particlas subatomicas dica os obchectos astronomicos, incluindo-ie a Tierra, os sers vivos y os procesos que se i relacionan.
O termin "naturaleza" fa referencia a los fenomenos d'o mundo fisico, y tamién a la vida en cheneral. Por un regular no incluye os obchectos artificials ni a intervención humana. En un sentito mas restrinchito, se gosa emplegar o termin ta referir-se a lo medio ambient.


== Etimolochía y significato ==
A palabra "naturaleza" proviene d'o latín natura, que significa "o curso d'as cosas, o caracter natural". "Natura" ye a traducción latina d'a palabra griega physis (φύσις) –d'on, entre atras, en deriva la palabra fisica–, que en o suyo significato orichinal feba referencia a la forma innata en a que creixen espontaniament plantas y animals, a las suyas caracteristicas intrinsecas. Asinas apareixe en o primer uso escrito d'o termin physis que fue emplegato por Homero, y fa referencia a las cualidaz intrinsecas d'una planta.
O sentito d'a palabra naturaleza, en latín, se relaciona con o naiximiento. A concepción latina ye a de "mai naturaleza", ye un simbolo que tien relación con a vida en un sentito muit amplo. Diversas culturas han representato iste concepto con dioses. Manimenos, o concepto de naturaleza como un tot que s'identifica con l'universo fisico ye un concepto que ha estato incorporato mas recientment como consecuencia d'o desembolique d'a ciencia moderna, con un uso cada vegata mas amplo en os zaguers sieglos.
Adintro d'os diversos usos que actualment se'n fa d'o termin, cuan se parla de "naturaleza" se puet fer referencia a lo dominio cheneral, a los reinos en que se clasifican diversos tipos de sers vivos, como as plantas u os animals. En bel caso se refiere a procesos asociatos con obchectos inanimatos: a forma en a que existen os diversos tipo de cosas y os suyos cambios espontanios, como l'orache, a cheolochía d'a Tierra, a materia y a enerchía que tienen todas istas entidaz.
Naturaleza a sobén tien o significato d'entorno natural, que engloba animals salvaches, piedras, selvas, plachas y, en cheneral, totas as cosas que no han estato alteratas de traza sustancial por o ser humán, u que persisten a tamas d'a intervención humana. Iste concepto mas tradicional d'as cosas naturals embreca una distinción entre lo que ye natural y lo que ye artificial, entendendo que iste zaguer concepto como cualsiquier cosa elaborata por o conoiximiento humán.


== Referencias ==