Enriko Fermi fue un fisiko italiano konosido por el dezvelopamiento del primér reaktor nuklear i las sus kontribusiones al dezvelopamiento de la teoria kuantika, la fisika nuklear i la mekanika estadistika. Enel anyo 1938 Fermi resivió el Premio Nobel de Fisika por las sus pishkisas sovre radioaktividá indusida i es konsiderado uno de los sientifikos má emportantes del syéklo XX.
Se le konsidera endemas un fisiko kon grandes kapachitás en la teoria i en la praktika. El elemento Fermio, el kualo fuese produsido en forma artifisiala enel anyo 1952, fue nombrado ansina en el su onor.


== Biografiya ==


=== Fisika en Roma ===
Enriko Fermi nasio en Roma, Italia. El su padre, Alberto Fermi, era Inspektor Jeneral del Ministerio de Komunikasiyones, i la su madre, Ida de Gattis, era maestra en un lisé.
El su entereso por la fisika empiesó kuando el tinía 14 anyos de edad, tras leer un antiko livro eskrito en lingua latina. El su enrejistro akademiko fue ekselente, kon una gran memoria la kuala le asía resitar la Divina Komedia de Dante i de gran parte de los tekstos de Aristo. Tinía una kapachitá grande para resolver problemas de fisika teorika i para sintetisar. En la su mansevéz, Enriko aprendiafisika i matematikas, parajando los sus enteresos son el su ermano Giulio.
El su ermano Giulio murio enel anyo 1915, i este izo ke Enriko se dedikara má a estudiar fisika i maetmatika. Asigun el mismo rakontava dempues, el andava todos los diyas frente al espital ande murio Giulio asta kualo ya le izo má pena. Dempues, Enriko se izo amigo de Enriko Persiko, otro elevo kon entereso en la siensia, i endjuntos lavoraron en proyektos komo la konstruksiyon de un jiroskopo i la medisiyon del kampo magnetiko de la Tyérra. 
Fermi estudio en la Eskola Normal de la Universita de Pisa, alkansando el doktorado enel anyo 1922. Dempues fue profesor en las universitas de Florensia i Roma, endemas de un anyo en Gotinga (Almania) i unos meses en Leyden, ande izo pishkisas enel kampo de la Fisika.
Enel anyo 1927 fue nombrado profesor de la Universita de Roma, aziendo a esta sivdad uno de los sentros de pishkisa má emportantes del mundo. Enel anyo 1930, fue kunvidado a dar lisiones de enverano en la Universita de Michigan, i desde antonses pasó kada enverano ayí diktando las sus lisiones i dando konferensyas. Endemas dio klasas en las universitas de Columbia, Stanford i Chicago. 
Enel anyo 1938 resivió el Premio Nobel de Fisika por las sus demostrasiyones sovre la egzistensya de muevos elementos radiaktivos produzidos por los prosesos de radiasiyon kon nevtrones i los sus dishkovrimyentos sovre las reaksiyones nukleares kon los nevtrones lentos. Endjunto a los sus adjudantes, krió isotopos de 40 elementos, i endemas konsigio trokar atomos de uranio en neptunio, un elemento el kualo no egzistia en la natura.


=== El Proyekto Manhattan ===

Fermi bivió en Roma asta 1938. Dempues de resivir el Premio Nobel en Estokolmo, se fue a bivir a Mueva York kon la su mujer Laura i los sus ijos, déke las muevas leyes antisemitas del governo de Benito Mussolini amenasavan a la su mujer, Laura, la kuala era djudia, ansina komo ke munchos de los adjudantes de Fermi ivan pedrer los sus empiegos. Antonses Fermi empiesó a lavorar en la Universita de Columbia.
En Diziembre de 1942, Fermi dirijio la konstruksiyon de la primera pila nuklear, konsigindo ansina la priméra reaksiyon nuklear kontrolada en la Universita de Chicago. Durante la Sigunda Gerra Mondial, lavoro enel dezvelopamiento de la bomba atomika enel Lavoratoro Nasional de Los Alamos, dentro del Proyekto Manhattan. Dempues de eyo, se puso en kontro del dezvelopamiento de la Bomba de Idrojeno por razones etikas personalas. Enel anyo 1946, fue nombrado profesor de fisika i direktor del Institut de Estudios Nukleares de la Universita de Chicago.
Los fermiones, el Fermi National Accelerator Laboratory, el elemento kimiko Fermio i la Estadistika de Fermi-Dirac yevan el su nombre en su onor. El Premio Presidensial Enriko Fermi fue establesido enel anyo 1956 en arikódro de los sus logros sientifikos. El departamento de la Universita de Chicago en el kualo lavoró se yama oyen diya Instituto Enriko Fermi.


== Ver endemas ==
Grupo de Roma


== Enlasos eksternos ==

Enrico Fermi - Biography (en inglez)
Biografie - Enrico Fermi (en italiano)
Enrico Fermi Institute (en inglez)