Argentina ialah sebuah negara Amerika Latin yang terletak di selatan benua Amerika Selatan dan berada di antara Banjaran Andes di barat dan Lautan Atlantik di selatan.  Argentina pada kedudukan permukaannya berada di tempat kelapan.  Ia adalah negara terbesar yang menggunakan bahasa Sepanyol. Oleh sebab lokasinya ia juga dikenali sebagai "Sur del sur" (dalam bahasa Sepanyol bermaksud paling selatan di selatan). Argentina mempunyai kawasan yang luas dan merupakan negara kelapan terbesar di dunia, manakala ibu negaranya Buenos Aires adalah salah satu metropolitan yang terpadat di dunia. Negara ini bersempadan dengan Paraguay dan Bolivia di sebelah utara, Brazil dan Uruguay di timur-laut dan Chile di sebelah barat. Ia dipanggil Republik Argentina (Sepanyol: República Argentinacode: es is deprecated ), tetapi nama rasminya ialah Negara Argentina (Nacion Argentina).
Negara ini mula dijajah oleh kuasa Sepanyol pada abad ke-16. Argentina bangkit sebagai negara penerus wizurai Río de la Plata,  seorang wakil dari Sepanyol di luar negara yang ditubuhkan pada tahun 1776. Deklarasi dan perjuangan untuk kemerdekaan (1810-1818) diikuti oleh perang saudara yang berlanjutan hingga tahun 1861, yang memuncak dengan penyusunan semula negara itu sebagai wilayah persekutuan dengan Buenos Aires sebagai ibu kotanya. Negara selepas itu menikmati keamanan dan kestabilan yang relatif, dengan beberapa gelombang penghijrahan orang Eropah, terutamanya dari Itali dan Sepanyol, secara radikal mengubah budaya dan demografi negara; 62.5% penduduk di sini berketurunan Itali penuh atau sebahagian , dan budaya Argentina mempunyai hubungan yang rapat dengan budaya Itali.


== Sejarah nama asal negara ==
Nama Argentina diambil daripada bentuk muanas kata argentino turunan Latin argentum (perak). Apabila penakluk Sepanyol mula berlayar ke Río de la Plata, kapal mereka telah karam. Antara mereka yang terselamat termasuklah Juan Díaz de Solís dan beliau telah bertemu dengan beberapa orang pribumi yang menghadiahkannya barangan buatan perak. Berita tentang Sierra del Plata yang kaya dengan perak "setinggi gunung" telah sampai ke Sepanyol pada sekitar 1524. Sejak itu, pihak Sepanyol menamakan sungai tersebut Solís, Río de la Plata (Sungai Perak).


== Sejarah ==

Penjelajah Eropah yang pertama telah tiba di sini pada awal abad ke-16 (yang pertama untuk melihat dan menjelajah tanah air ini ialah seorang pelayar Sepanyol bernama Juan Díaz de Solís pada 1516 tetapi terbunuh pada tahun yang sama). Ini diikuti dengan penjajahan Sepanyol yang lain dan berakhir dengan penempatan mereka di Buenos Aires dalam tahun 1580. Selepas  Revolusi Mei 1810 dan kemerdekaan daripada Sepanyol pada 1816, suatu konflik telah tercetus antara puak-puak centralista dan federalista dan ia berlarutan hinggalah diisytiharkan perlembagaan baru pada 1853.
Pada awal abad ke-20 Argentina merupakan salah satu ekonomi termaju di dunia dan berada di tangga ke-10 negara paling kaya di dunia.
Selepas berakhirnya Perang Dunia Kedua, berlaku pula kebangkitan gerakan populis Perónisme satu gerakan yang diasaskan oleh Juan Perón, tokoh terkemuka di Argentina dan di Amerika Selatan pada abad ke-20. Beliau telah menyokong gerakan buruh di Argentina tetapi akhirnya telah mempolarisasikan negara itu. Pada tahun 1955, beliau digulingkan oleh pihak tentera. Sejak itu, pihak ini telah mentadbir negara Argentina dan saling tukar menukar dengan kerajaan yang demokratik. Rejim tentera yang paling zalim sekali telah memerintah Argentina di antara tahun 1976 dan 1983. Rejim tersebut kerap melanggar hak asasi manusia dan membunuh beribu-ribu orang yang dikenali sebagai "desaparecidos" (Bahasa Sepanyol untuk “mereka yang lesap”)—dalam satu peristiwa yang dipanggil “Perang Kotor”. Pada awal tahun 80-an, rakyat semakin bosan dengan kerajaan kerana masalah ekonomi yang semakin meruncing, korupsi berleluasa dan kekalahan di tangan tentera United Kingdom dalam "Perang Falkland" (di Argentina dikenali sebagai Perang Malvinas iaitu nama Argentina untuk pulau tersebut) pada tahun 1982.  Selepas kerajaan tentera jatuh pada 1983, Argentina telah berusaha untuk menjadi kerajaan demokratik tetapi terpaksa berhadapan dengan masalah ekonomi yang teruk.


== Politik ==

Perlembagaan Argentina 1853, yang dipinda pada 1994, memberi mandat pembahagian kuasa antara badan-badan eksekutif, legislatif dan kehakiman di peringkat kebangsaan dan negeri. Presiden dan Naib Presiden dipilih secara langsung setiap 4 tahun. Kedua-duanya boleh menyandang jawatan selama tidak lebih dua penggal; mereka hanya dibenarkan bertanding untuk kali ketiga selepas satu penggal tidak bertanding. Presiden melantik ahli kabinet dan perlembagaan memperuntukkan banyak kuasa kepadanya sebagai ketua negara dan ketua kerajaan, termasuk kuasa untuk menggubal undang-undang dibawah perintah presiden dengan syarat ia "terdesak dan perlu" dan juga kuasa veto yang terhad.

 
Kongres Argentina adalah dikenali sebagai Kongres Kebangsaan atau Congreso Nacional. Ia menggunakan sistem Kongres dwidewan iaitu terbahagi kepada dua dewan yang utama: Dewan Senat atau Senado dengan 72 kerusi dan Kamar Perwakilan atau Cámara de Diputados dengan 257 ahli. Sejak 2001, para senator dipilih secara langsung, dengan setiap negeri, termasuk Pusat Persekutuan, diwakili oleh tiga senator. Para senator berkhidmat selama 6 tahun. Satu pertiga ahli Senat akan bertanding sekali lagi setiap 2 tahun. Ahli Kamar Perwakilan  adalah dipilih secara langsung dan akan berkhidmat selama 4 tahun. Pengundi mengundi separuh dari ahli Kamar Perwakilan  setiap dua tahun dan setiap dewan dipilih mengikut sistem pilihan raya perwakilan berkadar.


=== Dasar Luar Negara ===
Pada tahun 1991, Argentina merupakan negara tunggal dari Latin Amerika yang menyertai Perang Teluk di bawah mandat PPB. Negara ini juga turut terlibat di dalam beberapa operasi keamanan seperti di  El Salvador-Honduras-Nicaragua, Guatemala, Ecuador-Peru, Sahara Barat, Angola, Kuwait, Cyprus, Croatia, Kosovo, Bosnia dan Timor Leste. Sebagai menghormati sumbangannya kepada sekuriti antarabangsa, Presiden AS Bill Clinton telah mengiktiraf Argentina sebagai rakan bukan-NATO pada Januari 1998. Argentina juga dipilih sebagai anggota sementara Majlis Keselamatan PBB pada 2005.
Atas daya usaha Argentina, pasukan White Helmets anjuran PBB, iaitu satu pasukan keamanan dan kemanusiaan telah mula diatur pada tahun 1994.
Buat sekian lama, Argentina telah menuntut kedaulatan bagi Kepulauan Falkland (Islas Malvinas), Kepulauan Selatan Shetland, Kepulauan Selatan Sandwich dan hampir 1 juta km² di Antartika, di antara meridian 25°B dan 74°B dan paralel 60°S. Kepulauan-kepulauan ini turut dituntut United Kingdom, yang telah mendudukinya sejak 1833. Walaupun begitu, sejak 1904 Orcadas Base, sebuah bes saintifik milik Argentina, kekal di bawah negara itu melalui perjanjian bersama.


=== Pertubuhan antarabangsa ===
Argentina adalah ahli kepada beberapa pertubuhan antarabangsa, antaranya:

AfDB
Australia Group
BCIE
BIS
CSN
FAO
G-6
G-15
G-24
G-77
IADB
IAEA
IBRD
IMF
Interpol
Mercosur
Majlis Keselamatan PBB (anggota sementara)
UNCTAD
UNESCO
WHO
WIPO
WMO
WTO
ZC


== Bahagian pentadbiran ==

Argentina terbahagi kepada 23 provinsi dan 1 daerah persekutuan bertanda *: 

Buenos Aires *
Buenos Aires
Wilayah Catamarca
Wilayah Chaco
Wilayah Chubut
Wilayah Córdoba
Wilayah Corrientes
Wilayah Entre Rios
Wilayah Formosa
Wilayah Jujuy
Wilayah La Pampa
La Rioja
Wilayah Mendoza
Wilayah Misiones
Wilayah Neuquen
Wilayah Rio Negro
Wilayah Salta
Wilayah San Juan
Wilayah San Luis
Wilayah Santa Cruz - Argentina
Wilayah Santa Fe
Wilayah Santiago del Estero
Wilayah Tierra del Fuego - Antartika & Kepulauan Atlantik Selatan
Wilayah Tucuman


== Bandar-bandar utama ==
Buenos Aires merupakan ibu negara Argentina dan bandar yang terbesar dan di wilayah persekutuannya penduduknya ialah seramai 2,776,138 (2001); termasuk kawasan bandar di sekitarnya penduduknya dianggarkan seramai 12 juta orang (2000). Di samping itu, bandar-bandar utama yang lain termasuklah  Córdoba (penduduk pada 1991 seramai, 1,157,507); La Plata (penduduk 676,128), ibu negeri provinsi Buenos Aires; Mar del Plata (512,880), sebuah pusat peranginan di pantai Atlantik; San Miguel de Tucumán (470,809), suatu pusat pelbagai industri; Salta (367,550), terkenal dengan bangunan seni reka kolonial; dan Mendoza (121,620), pusat pertanian yang penting dan juga pengeluar wain utama di Argentina.


== Geografi ==

Secara kasarnya Argentina boleh dibahagikan kepada tiga bahagian yang utama: tanah pamah subur di kawasan Pampas di sebelah utara yang terkenal dengan sektor pertaniannya serta kaum gaucho; tanah pamah beralun di Patagonia di sebelah selatan sehinggalah Tierra del Fuego; dan banjaran Andes di barat bersebelahan dengan negara Chile, dimana aras tertingginya ialah Cerro Aconcagua pada ketinggian 6,960 m.
Sungai-sungai yang utama termasuklah Sungai Paraguay, Bermejo, Colorado, Uruguay dan sungai terbesar iaitu Sungai Paraná. Dua sungai yang terakhir itu mengalir bersama-sama sebelum bertemu dengan Lautan Atlantik untuk membentuk muara Rio de la Plata (Sungai Perak). Iklim di Argentina secara keseluruhannya adalah sederhana dengan iklim-iklim bertentangan yang meliputi iklim subtropika di utara sehinggalah tandus atau gersang (sub-Antartika) jauh di selatan.


== Ekonomi ==

Argentina adalah sebuah negara yang kaya dengan sumber semula jadi, kadar literasi yang tinggi, sektor pertanian yang maju serta industri yang pelbagai. Malangnya, sejak akhir 1980-an negara ini telah menimbun hutang luaran yang tinggi, inflasi sehingga 200% sebulan, dan pengeluaran yang merudum. Dalam mengatasi krisis ekonomi tersebut, kerajaan telah mengambil langkah-langkah seperti liberalisasi perdagangan, pembatalan kawal selia dan penswastaan. Pada 1991, kerajaan telah melaksanakan reformasi kewangan yang radikal dengan menambatkan peso kepada Dolar Amerika Syarikat dan menghadkan pertumbuhan kewangan ke rizab kewangan secara undang-undang.
Walaupun pada mulanya ia berjaya dengan penurunan kadar inflasi dan pertumbuhan KDNK yang semakin pulih, krisis ekonomi yang melanda Mexico, Asia, Rusia dan Brazil pada 1999 telah mengeruhkan keadaan ekonomi negaranya. 
Keadaan ekonominya semakin meruncing pada 2001 dengan "widening of spreads" pada Bon Argentina, pengeluaran secara besar-besaran daripada bank serta kejatuhan keyakinan pengguna dan para pelabur. Usaha kerajaan untuk mencapai defisit sifar, menstabilisasikan sistem perbankan, dan mengekalkan pertumbuhan ekonomi tidak mampu membendung masalah ekonomi yang semakin meningkat itu. Pada 21 Disember, Presiden De La Rua telah disingkirkan akibat rusuhan rakyat kelas pertengahan dan Kongres melantik Eduardo Duhalde sebagai ketua negara sementara. Duhalde kemudiannya bertemu dengan pegawai IMF untuk mendapat pinjaman tambahan $20 bilion. Tambatan peso kepada dolar telah digugurkan pada Januari 2002, dan peso telah diapung dari dolar pada Februari yang mengakibatkan majoriti rakyatnya kehilangan kesemua simpanan hidup mereka sewaktu kejatuhan ekonomi 2001 (Pada 2002 GDP adalah negatif 11%, Inflasi mencecah 41% dan lebih 37% penduduknya hidup dibawah garis kemiskinan). 
Pada 23 Disember, 2001, presiden sementara Adolfo Rodriguez Saa telah mengisytiharkan suatu moratorium hutang  di Argentina.
Menurut pakar agronomi Alberto Lapolla, yang telah banyak menulis tentang transformasi Argentina daripada sebuah negara bijian kepada "republik soya," 450,000 rakyatnya mati kebuluran di antara 1990 dan 2003. Berdasarkan kajian Institut d'études sur l'État et la participation (IDEP), beliau menambah bahawa setiap hari 55 kanak-kanak, 35 dewasa dan 15 warga tua di negara ini mati akibat penyakit yang berkaitan dengan kebuluran.  
Namun demikian pada Januari 2004, keadaan ekonomi telah menunjukkan tanda-tanda pemulihan disebabkan pertumbuhan dalaman yang memberangsangkan pada tahun 2003. Pembaikpulihan ekonomi negara dijangka berterusan untuk beberapa tahun yang akan datang dengan kadar pertumbuhan dalaman yang konstan. Walaupun begitu, sewaktu perjumpaan tahunan yang dihadiri ahli Tabung Kewangan Antarabangsa (IMF)/Bank Dunia, ketua-ketua IMF, Kesatuan Eropah, Kumpulan Tujuh negara industri dan Institut Kewangan Antarabangsa (IIF) yang diadakan pada  Oktober 1-2, Presiden Néstor Kirchner telah diberi amaran untuk segera mengstrukturkan semula hutang negara, menambah belanjawan surplusnya untuk membayar lebih banyak hutangnya serta mengenakan reformasi struktur "structural reform" untuk membuktikan kepada komuniti kewangan sedunia bahawa Argentina layak menerima pinjaman serta pelaburan daripada mereka.


== Demografi ==

Argentina merupakan negara bermasyarakat majmuk dengan pelbagai budaya. Berbanding negara Amerika Latin yang lain, kaum Mestizo bukanlah kaum majoriti di negara ini. Majoriti penduduknya berasal dari Itali dan Sepanyol. Tetapi ramai juga dari Timur Tengah seperti Lubnan dan Syria, dengan jumlah sekitar 500,000 orang. Di Argentina terdapat komuniti Yahudi terbesar di rantau Amerika Selatan iaitu seramai 300,000 orang.
Di sebelah persisiran pantai paling selatan, terdapat beberapa golongan pendatang dari Wales yang menternak kambing biri-biri disana.
Sebahagian besar penduduk negara ini beragama Katolik Roman, tetapi ramai juga penganut agama Islam, Protestan dan Yahudi. Carlos Saúl Menem, presiden Argentina yang terkenal dengan dasar ekonominya adalah seorang yang berasal daripada keluarga Islam dari Syria.
Penduduk asli, suku Indian berjumlah sekitar 700.000, dan tinggal di daerah-daerah di utara, barat laut dan selatan negara ini.


== Pendidikan ==
Senarai universiti di Argentina
Walaupun ekonomi negara ini agak mundur, Argentina mempunyai kadar literasi yang tinggi berbanding dengan kebanyakan negara lain di Amerika Selatan. Selain itu, negara ini boleh berbangga kerana melahirkan tiga pemenang Hadiah Nobel dalam bidang sains: Luis Federico Leloir, Bernardo Houssay dan César Milstein.
Pendidikan awal di Argentina bermula pada usia lima tahun di mana seorang itu akan belajar di tahap prasekolah. Selepas itu, pelajar akan melalui tiga tahap pendidikan wajib selama tiga tahun bagi setiap tahap.
Tahap pertama dan kedua yang dipanggil EGB1 dan EGB2 ialah di sekolah rendah pada usia 6 hingga 11 tahun. Kemudian tahap ketiga ialah di sekolah menengah rendah atau EGB3 (pada usia 11 hingga 14 tahun). Di Argentina, rakyatnya tidak wajib melalui pendidikan menengah tinggi.
Oleh sebab faktor ekonomi, ramai rakyat Argentina terutamanya daripada kelas bawahan tidak melanjutkan pelajaran mereka ke universiti. Namun, pada tahun 1930an, negara ini terkenal dengan sistem pendidikannya yang maju. Kini, di ibu negaranya sahaja terdapat lebih kurang 50 buah universiti dan kebanyakannya adalah universiti swasta.
Pada 1996, dalam usaha dalam usaha merapatkan jurang perbezaan antara golongan kaya dengan miskin, kerajaan Argentina telah memulakan program dipanggil “Programa Nacional de Becas Estudiantiles” (PNBE), yang memberi subsidi kepada pelajar-pelajar miskin yang ingin meneruskan pelajaran ke sekolah menengah. Antara 1997 dan 2000, program ini telah memberi biasiswa kepada 170,000 pelajar sekolah menengah termiskin yang menerima ASD$600 setahun.
Baru-baru ini, Bank Dunia telah memberi pinjaman sebanyak ASD$56.99 juta untuk memperbaiki ekuiti, kualiti dan  peluang melanjutkan pelajaran ke pendidikan menengah di provinsi Buenos Aires, yang memanfaatkan lebihkurang 60,000 pelajar dari kawasan termiskin di sana. Pinjaman ini tertumpu kepada projek dipanggil "The Buenos Aires Second Secondary Education Project" atau (BASSEP) yang ingin memperkenalkan Jadual Sepenuh Hari (“Jornada Completa”). Projek ini mensasarkan pelajar dari sekolah menengah rendah yang miskin yang kerap meninggalkan alam persekolahan apabila mencapai usia 15 tahun. Dianggarkan 50% pelajar miskin dari sekolah menengah rendah akan menjadi pelajar tercicir.[1]
Berdasarkan projek yang baru ini, waktu pengajian sekolah ditambah dari empat jam ke tujuh hingga lapan jam sehari. Ini bermakna para pelajar akan mempelajari lebih banyak matapelajaran berbanding dengan masa lalu. Di samping itu, sekolah di Buenos Aires mendapat bantuan dari segi bahan rujukan, perpustakaan, makmal sains dan teknologi dan sebagainya. Lebih kurang 200 sekolah terlibat dalam projek ini.


== Budaya ==

Argentina merupakan sebuah negara yang unik kerana ia adalah salah satu negara di Amerika Latin di mana orang Eropah diterima dan tidak terasa terpinggir. Ini adalah kerana pengaruh budaya Sepanyol dan Itali yang kuat. Sepanyol adalah bahasa rasminya tetapi bahasa lain juga ditutur di sini termasuklah bahasa Jerman, Inggeris, Itali dan Perancis. Ahli perniagaan di sini menggunakan bahasa Inggeris dengan meluas.
Walaupun, pengaruh Eropah telah sebati dengan kesenian, seni reka, penulisan serta gaya hidup rakyat Argentina, negara ini masih dapat mengekalkan identitinya yang tersendiri. Ini jelas kelihatan daripada tulisan karyawan Argentina yang tersohor seperti Jorge Luis Borges dan Manuel Puig, dan pemain bolasepaknya yang artistik seperti Diego Maradona, Mario Kempes, Gabriel Batistuta, Hernan Crespo dan Lionel Messi.
Dari segi makanan, daging lembu merupakan makanan yang utama dan terdapat dalam hampir semua jenis makanan. Teh pula ialah minuman yang popular dan salah satu budaya Argentina ialah pemberian teh daun khas iaitu mate untuk menyambut tetamu yang datang.
Argentina juga cukup terkenal dengan tarian 'tango'nya, terutamanya di bandar-bandar seperti Buenos Aires. Tarian yang memberahikan ini amat terkenal di seluruh dunia.
Sepanyol merupakan bahasa rasmi negara tetapi kaum pendatang masih mengekalkan bahasa mereka masing-masing. Di samping itu terdapat 17 bahasa orang asli yang utama, termasuk Quechua, Mapuche, Guaraní, Tobas dan Matacos.


== Nota ==


== Lihat juga ==

Parti-parti politik Argentina
Senarai Presiden dan Perdana Menteri Argentina
Jabatan dan agensi kerajaan Argentina
Tentera Argentina
Senarai syarikat utama Argentina
Senarai lapangan terbang di Argentina


== Rujukan ==