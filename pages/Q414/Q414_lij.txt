L'Argentinn-a (Nomme ofiçiâ: República Argentina), o l'è 'n pàize de l'America do Sud. A sêu capitâle a l'è Buenos Aires (in zenéize: Bonesàire). 


== Dati geogràffici e polittici ==

A gh'à 'n teritöjo continentâ de 2.780.403 km², ch'o confinn-a con Bolivia e Paraguay a nòrd, Uruguay e l'Oçeano Atlantico a est, Cile a òvest e sud, e o Braxî a nòrd-est. A gh'à ascì 965.597 km² de tære inte l'Antartide e a reclamma e ìzoe Falkland (Islas Malvinas), parte do teritöjo argentin, amministræ da l'Inghiltæra. 
Pe-a sêu estenscion a l'è o segondo stato de l'America do Sud e l'ottavo do mondo.
O stato o l'è ordenòu comme repùbbrica federâle prescidensiâle, indipendente da a Spagna da o 9 Lûggio 1816. O comprende 23 provinse e 'na çittæ outònoma oppûre Capolêugo Federâle, ch'a l'è a çittæ de Buenos Aires. Âtre çittæ d'importansa son Córdoba, Rosaio, Santa Fe, Mendoza, La Plata, San Miguel de Tucumán e Mar del Plata.
A l'è membro do Mercosur, OAS, ONU, OEA, G15 e WTO.


== Popolassion ==

Se stimma ch'a sêu popolassiôn a l'è de 37.355.000 abitanti (2004), con unna denscitæ de 13 ab/km².

O 90% o l'è de rassa gianca, con un 85% de discendenti d'ouropei. A popolassion indigena pûa a l'è solo do 0,5% do totâle. 
L'urbanissasion a riva a-o 89,3% da popolassion totâle e Buenos Aires a conçentra ûn terso di abitanti da naçion.


== Léngoa ==
A léngoa ofiçiâ a l'è o spagnòllo, con predominnio da varietæ rioplatense, parlâ da-a maggioransa da popolassion.
Son parlæ ascì diverse léngoe minoritâje indigene comme o guaranì (co-ofiçiâ inta provinsa de Corrientes), o quechua e âtre. 
Tra çerti grùppi se pârla molte léngoe di foestê immigræ da-o 1860 scinn-a çirca 1960, comme o zeneize, o veneto, o siçilian, l'italian (e tante parlæ locâli italiann-e), o franséize, o tedesco, o rûsso, l'yiddish, ebraico, galissian e catalan, o polacco, l'ingleise, ecc.


== Religion ==
Gh'è unn'ampia libertæ de cûlto scibben o stato o sostegne a religion cattòlica, professâ da-a maggioransa di argentìn. Ghe son ascì comunitæ d'ebrei e d'islamici.


== Bandêa ==
A bandêa argentinn-a a l'è stæta creâ da Manuel Belgrano into 1812, un intelettuâle argentin de famiggia ligure (da Ineja), o quæ o l'à dizegnòu co-i coî da coccarda (escarapela) naçionâle, çeleste e gianca, mentre o stâva inscie rive do sciumme Paraná.
A l'è stæta isâ pe a primma vòtta o 27 frevâ 1812 inta çittæ de Rosaio. Into çentro a gh'à l'emblema do sô (dîto Sol de Mayo, o Sô de Mazzo, meize da revolusion do Primmo Governo Patriòtico).


== Stöja ==

Primma da conquista spagnòlla o teritöjo argentin o l'êa popolòu da diverse tribù indigene e occupòu into nòrd da l'Impeo Inca.
Zà sotta a coronn-a spagnòlla, l'attuâle Argentinn-a a fâva in prinçìpio parte do Virreynato del Perú, amministròu da-a çittæ de Lìmma, ma into 1776 o l'è stæto fondòu o Virreynato del Río de la Plata, con capitâle Buenos Aires.
Çerte parte de l'attuâle teritöjo, comme o sud dîto Patagonia, no sajeivan stæte occupæ e dominæ completamente scin a çirca o 1880.
L'origgine do nomme "Argentina" a gh'à relassion co-a lezzenda da Sierra del Plata (di monti pìn d'argento), comùn tra i primmi conquistatoî do Sudamerica, portogheixi e spagnòlli, i quæ, rivando a-o Río de la Plata, o ciù lârgo do mondo, scoverto into 1516, l'aivan ciammòu in quello mòddo.
Into 1810, o popolo de Buenos Aires o l'à comensòu a Revolución de Mayo, faxendo sciortî da-a çittæ o virrey (o viçerè, delegòu da coronn-a), formando un nêuvo grùppo de governo integròu da nativi criollos e dando iniçio a-a Guæra d'Indipendensa d'e Provinse Unîe do Río de la Plata (Provincias Unidas del Río de la Plata) contro a Spagna coloniâle (1810-1824).
O 9 Lûggio 1816, inta çittæ de San Miguel de Tucumán, un congresso de deputæ d'e provinse do nòrd-òvest e çentro-òvest do pàize, insemme a di deputæ in exilio da l'attuâle Bolivia, àn deciaròu l'indipendensa d'e "Provincias Unidas en Sud América".
Dòpo o periodo coloniâle n'è comensòu ûn de lotta interna pe l'amministrassion do teritöjo e scin a-o 1861 no gh'è stæta 'na naçion unîa.
Inta segonda meitæ de l'Euttoçento s'iniçia un periodo de prosperitæ ch'o finià çent'anni ciù târdi, caratterizzòu da-i fòrti investimenti in educassion e into svilùppo de l'agricoltûa e da produssion de carne e gran pe o mercòu ouropeo, un fattô ch'o l'attivià l'immigrassion ouropea, prinçipalmente italiann-a e spagnòlla, oumentandoghe a popolassion de vari milioìn. L'Argentinn-a a l'êa conosciûa in quelli tempi comme el granero del mundo (o granâ do mondo).
Quella prosperitæ a l'à condûto a vàrie reforme inta politica, inta soçietæ e anche inte l'universcitæ, comme l'institussion da lezze de voto e o svilùppo da classe mezan-a.

O governo d'Hipólito Yrigoyen o l'à incorporòu a-a naçion i figgi di immigræ; Juan Domingo Perón (prescidente da-o 1946 a-o 1955, e ciù târdi da-o 1973 a-a sêu morte l'anno succescivo), insemme a sêu moggê Eva Duarte de Perón (dîta Evita), o l'à travaggiòu pe a giustìçia soçiâle e institûio o voto da dònna.
Into mêzo de 'na scituassion de violensa politica e de lòtte interne lasciæ da-o peronismo, àn piggiòu o poei i militâri inte l'anno 1976. 'Sto periodo de convolscion o l'à lasciòu 30.000 personn-e sparîe (nùmmero molto questionòu scinn-a anchêu) ma o l'è finîo into 1983, un anno dòppo a guæra de Malvinas contro l'Inghiltæra, ch'a l'à sconfito l'Argentinn-a recuperando o contròllo de ìsoe Falkland.
Za inta democraçia, into 1991 o prescidente Carlos Menem o l'à taggiòu l'instabilitæ econommica co-a lezze de convertibilitæ, ch'a fâva ûn peso pâ a ûn dòllaro, deuviâ scinn-a fin de l'anno 2001, dòppo o scciuppâ da crîxi econommica do governo do prescidente De La Rúa.


== Turiximo ==

L'Argentinn-a, pe l'estension do sêu teritöjo, a gh'à 'na vasta diverscitæ d'ambienti, con gran richessa naturâle e importante reserve ìddriche, ch'a fan diventâ 'n pòsto molto attivo pe o turiximo, sviluppòu ciù fortemente inti ûrtimi anni.
I turisti rivan soviatûtto da-i Stati Unîi, da l'Ouròpa e da-o resto do Sudamerica, e çérnan l'Argentinn-a comme pàize sensa conflitti de terorìximo, sensa emergense sanitâje, con 'na mävegiosa gastronomìa, di belliscimi paizaggi e ascì òttimi prêxi.
E destìnassioin preferîe son: Buenos Aires coi sêu monumenti, a sêu richessa colturâle, e sêu sejann-e attive e a mûxica do tango; l'Iguazú co-e cascæ e a selva; o giassâ Perito Moreno e o Lago Argentin inte l'estremo sud de Ande da Patagonia; l'avvistamento de balenn-e a Puerto Madryn; o lago Nahuel Huapi e a neive de Bariloche; i vin de Mendoza; e âtre çittæ comme Salta, Jujuy (vexin a-a dîta Quebrada de Humahuaca) e Córdoba.


== Argentinn-a e a Liguria ==
In Argentinn-a gh'è a ciù grande comunitæ d'emigræ lìguri e ciù de tùtto zenéixi. Testimoniansa de questo a s'attrêuva anche inte cöse piccinn-e, comme a magetta da squaddra de ballón do Boca Juniors co-o sêu scrîo Xeneizes. 
Di cognommi lìguri ghe n'è tantìscimi in Argentinn-a, soviatùtto inta çittæ de Buenos Aires e dintorni.
O quartê de "La Boca", inscio pòrto de Buenos Aires, o l'è o pòsto prinçipâle d'influensa ligure.


== Atri progetti ==

 Wikimedia Commons a contêgne di files in sce Argentinn-a


== Colegaménti esterni ==
Scîto ofiçiâ do Stato Argentin
O scîto da Prescidensa da Naçion
O scîto da Segreterîa de Turìximo argentinn-a
O scîto de-i Parchi naçionâli de l'Argentinn-a
O scîto de l'ICAL (Istitûto Colturâle Argentin-Ligure)
O scîto de Feditalia (Confederación General de Federaciones Italianas en Argentina)