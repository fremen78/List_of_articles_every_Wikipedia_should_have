Perhambaan (Mal., Sin.) atau perbudakan (Ind.) adalah sistem sosial-ekonomi di mana manusia tertentu - hamba, budak atau abdi - dirampas atau dinafikan kebebasan dan dipaksa bekerja.
Hamba ditahan bukan atas kerelaan diri sendiri daripada masa mereka ditangkap, dibeli, atau selepas lahir. Mereka yang ditahan ini dinafikan hak untuk keluar, hak menolak kerja atau hak untuk menerima bayaran bagi kerja yang dilakukan. Kerana sebab-sebab inilah perhambaan adalah satu bentuk guna tenaga kerja manusia yang tidak adil.
Dalam erti kata yang lebih sempit, perkataan hamba merujuk kepada mereka yang dilayan seperti hak milik orang lain, syarikat atau kerajaan.


== Sejarah ==
Perkataan hamba berasal dari bahasa Mesir Purba Hem (Hm), yang bermaksud 'tubuh'. Sistem hamba abdi ini telah wujud sejak berkurun lamanya. Misalnya piramid di Mesir, telah dibina oleh golongan ini.
Amalan penghambaan di Mesir adalah jauh lebih baik berbanding dari keadaan di Yunani, Rom atau negeri-negeri selatan Amerika Syarikat, di mana hamba abdi tiada diberi sebarang hak kemanusiaan dan boleh diperlakukan dengan sewenang-wenangnya oleh pemiliknya.
Dalam segi penggunaan dalam dunia Melayu, hamba dibahagi kepada dua, iaitu hamba abadi - iaitu hamba yang kelak sepanjang hayat dan hamba - termasuk dapat ditebus selepas membayar hutang dan juga merangkumi golongan hamba abadi.

Perhambaan pernah dilakukan dalam rantau Nusantara kepada orang-orang Asli dan Sulawesi: Munsyi Abdullah merakamkan penyaksian layanan pehamba Bugis kepada seperahu hamba-hamba Manggarai dan Mandar yang diperjualbelikan kepada pembeli Cina di Singapura dalam Hikayat Abdullah:Maka apabila sampai ke perahu itu, maka kulihat penuh sesak dengan hamba, ada kira-kira tiga ratus orang laki-laki, perempuan, budak-budak, ada yang bunting hampir beranak, yakni bunting sarat. Maka terlalulah kasihan hatiku melihat akan dia. Maka sebentar lagi kulihat orang-orang Cina datang beratus-ratus hendak membeli itu. Maka aku pun adalah berdiri melihatkan hal mereka itu dengan belas kasihan sebab melihat hal perempuan yang bunting itu, dipandangnya akan daku meleleh air matanya, maka aku pun meleleh air mataku sebab terkenangkan hal anak bini siapakah ini, dan lagi sebab melihatkan pula darihal seksanya hamba-hamba itu diberi nasi dalam tempurung, dan diberinya air dalam bambu, seperti orang memberi makan anjing. Bermula orang yang empunya hamba-hamba itu kelakuannya seperti binatang yang tiada bermalu dan tiada takut kepada Allah. Adapun budak-budak perempuan yang muda-muda itu duduklah berdekat-dekat dengan dia, kelakuan yang tidak patut kutuliskan dalam kitab ini. Adapun barang siapa yang hendak membeli budak-budak itu, maka dibukakannya tubuhnya dan berbagai-bagai lakunya, dengan tiada menaruh kasihan barang sedikit jua pun, kerana kulihat apabila budak-budak kecil anak hamba-hamba itu menangis ditendangnya akan dia tunggang balik, dan dipukul maknya dengan kayu, bengkak-bengkak tubuhnya.


== Sistem hamba dalam Islam ==
Apabila Islam datang ke dalam masyarakat Jahiliyah, ia telah membantah sebarang bentuk penindasan terhadap hamba abdi. Malah Islam menyamaratakan status manusia, sama ada dari kalangan atasan, hamba, bangsa atau kaum, semuanya sama di sisi Islam. Oleh itu ramai di antara mereka yang mula memeluk agama Islam adalah dari golongan yang miskin dan ditindas. Malah antara orang pertama yang memasuki Islam ialah Bilal, seorang hamba abdi.
Islam menyatakan bahawa hubungan antara tuan dan hambanya bukan bertujuan untuk menindas, menghina atau mengeksploitasi, sebaliknya ia bersifat persaudaraan dan kasih sayang. Kehebatan cara Islam menangani permasalahan hamba sahaya turut mendapat sanjungan pejuang-pejuang salib Eropah. Pejuang-pejuang ini menyatakan bahawa layanan terhadap hamba abdi di zaman permulaan Islam tidak pernah berlaku di tempat-tempat lain sebelum ini di mana hamba yang telah mendapat kemerdekaan enggan berpisah dengan tuan mereka kerana telah menganggap diri mereka sebagai sebahagian daripada anggota keluarga tuan mereka. Rasulullah S.A.W. sendiri melarang tuan punya hamba mengungkit-ungkit status hamba mereka, malah menyuruh tuan punya hamba berkata-kata dengan rasa kasih-sayang.


== Perhambaan kini ==
Walaupun diharamkan di hampir kesemua negara, perhambaan masih wujud dan diamalkan di beberapa tempat di dunia. 
Menurut Kevin Bales dari kumpulan Free the Slaves (FTS), terdapat 27 juta manusia yang boleh dianggap sebagai hamba pada hari ini di seluruh dunia. FTS mendakwa, hamba zaman moden dijual serendah AS$40 di Mali untuk buruh lelaki muda dewasa atau setinggi AS$1,000 di Thailand untuk wanita muda untuk bekerja di rumah pelacuran. Untuk perbandingan, harga bagi seorang hamba lelaki pada tahun 1850 di Amerika Syarikat pada hari ini dianggarkan AS$38,000 (AS$1,000 pada 1850). 
Perhambaan wujud di beberapa bahagian di Afrika, Timur Tengah dan Asia Selatan. Pada Jun dan Julai 2007, 570 orang diperhambakan oleh kilang batu di Shanxi dan Henan, China, tetapi berjaya diselamatkan oleh kerajaan China. Daripada jumlah tersebut, 69 adalah kanak-kanak..


== Nota kaki ==