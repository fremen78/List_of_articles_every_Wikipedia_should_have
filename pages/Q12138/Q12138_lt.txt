Grigaliaus kalendorius – visame Vakarų pasaulyje naudojamas kalendorius; sukurtas Julijaus kalendoriaus pagrindu. Grigaliaus kalendorius yra Saulės kalendorius, besiremiantis Žemės apsisukimo apie Saulę reguliarumu.


== Kalendoriaus priėmimas ==
Pirmą kartą pasiūlytas Neapolio daktaro Aloyzo Lilijaus, pradėtas naudoti nuo 1582 m. vasario 24 dienos popiežiaus Grigaliaus XIII nurodymu. Popiežiui kalendorių pasiūlė vokiečių astronomas Kristupas Klavijus. Reforma įvyko 1582 m. spalio 5 dieną. Ši diena buvo paskelbta spalio 15-ąja, kadangi buvo susikaupęs 10 dienų pavasario lygiadienio atsilikimas nuo tikrovės.
Ne visos šalys kalendorių pradėjo naudoti vienu metu. ATR, Ispanija ir Portugalija kalendorių priėmė iškart, gana greitai ir Prancūzija. Tačiau kadangi kalendorių paskelbė katalikų popiežius, protestantiškos šalys, tokios kaip Anglija, nepriėmė kalendoriaus iki pat XVIII a. (po 1752 m. rugsėjo 2 d. ėjo rugsėjo 14 d.). 1700 m. priėmė Vokietija, Nyderlandai, Danija. Stačiatikiškos valstybės priėmė kalendorių XX a. Rusijoje Grigaliaus kalendorius priimtas po 1917 m. Spalio revoliucijos. Dėl to Spalio revoliucija pagal Grigaliaus kalendorių vyko lapkričio pradžioje. Kinija kalendorių priėmė taip pat po revoliucijos – 1911 m.


== Kai kurių valstybių perėjimas prie Grigaliaus kalendoriaus ==
1582 – Ispanija, Italija, Lenkija, Lietuvos Didžioji Kunigaikštystė, Liuksemburgas, Lotaringija, Nyderlandai, Prancūzija, Portugalija
1583 – Austrija (dalis), Bavarija, Tirolis
1584 – Austrija (likusi dalis), Silezija, Šiaurės Reinas-Vestfalija, Šveicarija
1587 – Vengrija
1610 – Prūsija
1617 – Kuršas (nuo 1796 m. vėl Julijaus kalendorius)
1700 – Grenlandija, Danija, Islandija, Norvegija, Vokietija (protestantiška dalis),
1752 – Didžioji Britanija ir jos kolonijos
1753 – Suomija, Švedija
1872 – Japonija
1911 – Kinija
1912 – Albanija
1916 – Bulgarija
1917 – Rumunija
1918 – Rusija (vasario 1 d. paskelbta vasario 14-ąja)
1919 – Jugoslavija
1924 – Graikija
1927 – Turkija
1928 – Egiptas


== Tikslumas ==
Grigaliaus kalendorius sukurtas tam, kad išspręstų Julijaus kalendoriaus netikslumą. Šiame kalendoriuje metai yra vidutiniškai 11 min 14 s per ilgi.
Atogrąžiniai metai trunka maždaug 365,2424 dienas, o Julijaus kalendoriaus metai – vidutiniškai 365,25 dienos.
Grigaliaus kalendoriaus padarytas pataisymas – per 400 metų atsisakyti 3 keliamųjų metų. Taigi vidutiniškai metai trunka 365,2425 ir tik per 3300 metų atsiranda 1 dienos nukrypimas.
Grigaliaus kalendoriaus neatitikimas atogrąžiniams metams – 26 s.
Grigaliaus ir Julijaus kalendoriaus skirtumas (Julijaus kalendorius atsiliekantis):


== Keliamieji metai ==
Grigaliaus kalendoriuje keliamieji metai skaičiuojami taip:

Jei metai dalijasi iš 4 be liekanos, jie yra keliamieji. Tačiau paskutiniai amžiaus metai (dalijasi iš 100 be liekanos) nėra keliamieji, išskyrus jei metai dalijasi iš 400 be liekanos.