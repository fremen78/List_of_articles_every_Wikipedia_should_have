A Republica de Singapur (En anglés Republic of Singapore; en chinés 新加坡共和国, Xīnjīapō Gònghéguó; en malayo Republik Singapura; en tamil சிங்கப்பூர், Cingkappūrā Kudiyaracu), ye una ciudat-estau en o sudeste d'Asia, situada a lo sud d'o estau de Johor en a peninsula de Malaisia y a o norte d'as islas Riau d'Indonesia. Con una población de 5.609.000 habitants (2020) en una superficie de nomás que 692,7 km² poseye una muit alta densidat de población, estando dimpués de Mónegue lo país independient con mas alta densidat de población. En estar un país constrenyiu en una isla principal y bellas atras islas segundarias, dende la suya independencia Singapur ha enguerau un programa d'incorporación de nuevos territorios ganaus a la mar, habendo-se incrementau asinas a superficie d'o país dende alavez en un 25%. Tanimientres, encara que se tracta d'un país con tan alta densidat d'ocupación humana, mesmo en o centro d'a ciudat abunda la presencia de vechetación (fácil que por la bondat d'o suyo clima), feito que fa que se conoixca a Singapur como "la ciudat chardín".
En sanscrito singha, significa "lión" y pura, ciudat, por lo que Singapur, se traduz ciudat d'os lions.
La suya forma de gubierno ye una republica parlamentaria multipartidista con un gubierno parlamentario unicameral inspirau en lo sistema Westminster. Las eleccions se consideran libres anque lo gubierno exerce un control significativo sobre la politica y la sociedat de Singapur. Cal destacar que lo People's Action Party (Partiu d'Acción Popular), d'ideolochía conservadora, ha gubernau de contino dende a suya independencia.
En as relacions internacionals perteneixe a organizacions internacionals como las Nacions Unidas (ONU), la Organización Mundial d'o Comercio (WTO d'as suyas siglas en anglés), la Cumbre d'Asia Oriental (EAS d'as suyas siglas en anglés), u lo Movimiento de Países No Alineaus (MPNA o MNOAL y NAM d'as suyas siglas en anglés) y d'a Mancomunidat de Nacions.


== Organización territorial ==

A republica de Singapur ye dividida en cinco Consellos de Desembolique Comunitario:

Consello de Desembolique Comunitario Central.
Consello de Desembolique Comunitario Nord-este.
Consello de Desembolique Comunitario Nord-ueste.
Consello de Desembolique Comunitario Sud-este.
Consello de Desembolique Comunitario Sud-ueste.
Ya que Singapur ye una sola ciudat, la división administrativa cuasi corresponde a las circumscripcions electorals, con chicotas variacions, y son revisadas cada lechislatura pa tener en cuenta la evolución demografica.


== Historia ==

Lo moderno Singapur se converte dende a suya fundación en 1819 per lo britanico Stamford Raffles en un puesto comercial u factoría d'a Companyia Britanica d'as Indias Orientals con o permiso d'o Sultanato de Johor. Cinco anyos dimpués, en 1824, o Reino Uniu obtenió la sobiranía d'a isla y esta pasó a estar una d'as Colonias d'o Estreito en 1826. Posteriorment, Singapur se convertió en una d'as principals bases navals de l'Imperio Britanico en Asia, en estar ubicada en un puesto estratechico ta controlar a mar de China Meridional.
Mientres a Segunda Guerra Mundial estió ocupada per los chaponeses en febrero de 1942 dimpués d'a redota d'as tropas de l'exercito britanico en a batalla de Singapur, en proveitando-se los chaponeses de que, por un greu error estratechico, as esfensas d'a ciudat yeran orientadas enta la mar y no pas enta tierra firme d'a peninsula de Malaisia, por a on finalment plegoron os chaponeses.
Singapur declaró a suya independencia d'o Reino Uniu en 1963 como un estau mas de Malasia per medio d'un referéndum d'encorporación, d'a cual se deseparó dos anyos dimpués. Dende alavez ha prosperau rapidament y s'ha ganau la distinción d'estar un d'os cuatro tigres asiaticos chunto a Corea d'o Sud, Taiwán y Hong Kong.


== Esporte ==

O desembolique d'o esporte y os clubs recreativos prencipian en en sieglo XIX mientres a Singapur colonial; cal destacar que en ixes inicios se fundoron o Cricket Club, o Singapore Recreation Club, o Singapore Swimming Club, y l'Hollandse Club.
En l'actualidat muitos ciudadans en Singapur viven en areas residencials con equipamientos publicos esportivos como piscinas publicas, poliesportivos exteriors y interiors per o que os esportes practicaus de forma recreativa incluyen os esportes en l'exterior, como o fútbol, baloncesto, criquet, natación, atletismo, ciclismo, navegación recreativa y cualques esportes d'interior como tenis de mesa, squash y badminton.
Los esportes mas populares en Singapur incluyen esportes a l'aire libre como fútbol, natación, atletismo, rugby y ciclismo, mesmo que cuantos esportes d'interior como bádminton, tenis de mesa y baloncesto.
Como Singapur ye rodiada d'augua tamién ye practica habitual a navegación en barcos recreativos, canoas y cayaks asinas como lo esquí acuatico.
Como esportistas cal destacar o haltera Tant Howe Liang, qui estió lo primer medallista olimpico de Singapur, ganando una medalla d'archent en os Chuegos de Roma 1960 y actualment a Joseph Schooling, qui consiguió la primera medalla d'oro de Singapur en unos Chuegos Olimpicos ganando os 100 m paixarela en Río 2016 con récord olimpico.


=== Instalacions esportivas ===

A mayor parti d'os ciudadans viven en Singapur en areas residencials dotadas d'equipamientos publicos esportivos como piscinas publicas, pistas d'atletismo y polisportivos tanto exteriors como interiors. Pero cal destacar o Circuito de Marina Bay que encara que no ye una instalación esportiva fixa, ye un circuito urbano, en a cual se realiza l'evento esportivo mas important de Singapur, lo GP de Singapur de F1 y o Estadio Nacional de Singapur, una instalación poliesportiva an se fan conciertos y se practican esportes que amenisten d'un campo de chuego de hierba natural de grans dimensions como fútbol, rugby y semellants.


=== Competicions esportivas ===
O escaicimiento esportivo mas important que organiza Singapur cada anyo ye o Gran Premio de Singapur de Formula 1, que se'n fa dende l'anyo 2008 en o circuito urbano de Marina Bay.
A liga profesional de fútbol d'o país ye a Singapore Premier League, a on compiten un total de nueu clubs, siet d'o país y dos foranos.


=== Chuegos Olimpicos ===
 Singapur en os Chuegos Olimpicos.


== Referencias ==


== Vinclos externos ==
 Se veigan as imáchens de Commons sobre Singapur.
(en) Sitio oficial d'o Gubierno de Singapur.
(en) Departamento de Estadistica.