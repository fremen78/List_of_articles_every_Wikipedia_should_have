Singapur (angl.: Singapore, mal.: Singapura, kit.: 新加坡 Ksīndziāpō, tamil.: சிங்கப்பூர் Ciŋkappūr), täuz' oficialine nimituz — Singapuran Tazovaldkund (angl.: Republic of Singapore, mal.: Republik Singapura, kit.: 新加坡共和国 Ksīndziāpō Gònghéguó, tamil.: சிங்கப்பூர் குடியரசு Ciŋkappūr Kudijarasu), om sar'hine lidn-valdkund Azijan suves. Om pälidnaks ičesaz.


== Etimologii ==
Singapuran nimi sündui malain singa-sanaspäi («lev»), mitte oli ottud velgha sanskritaspäi (sanskr.: सिंह siMha — «lev»), da sanskritan पुर pura-sanaspäi («lidn»).


== Istorii ==
Vn 1965 9. päiväl elokud Singapur tedištoiti ripmatomudes Malaizijaspäi.
Valdkundan konstitucii om vahvištadud vl 1963, se om väges ripmatomuden päiväspäi tähäsai möhembaižidenke vajehtusidenke.


== Geografijan andmused ==

Singapur seižub 63 sarel, Singapur-sar' (Pulau Udžong) om kaikiš suremb niišpäi. Se sijadase suvhe Malakkan pol'sarespäi, 137 kilometrad pohjoižhe ekvatoralpäi. Valdkund om erištadud Malaizijaspäi Džohor-sal'mel, Indonezijaspäi — Singapuran sal'mel.
Singapur om meriröunoiš Malaizijanke pohjoižes. Randanpird om 193 km. Valdkundan kuivman pind — 718 km² (2018, 1960-nzil vozil oli 581 km²), se ližadase aigan mändes sariden ühtištusel.
Kaikiš korktemb londuseline čokkoim om Bukit Timah-kukkaz (166 m ü.m.t.). Kacmata Indonezijan tektonižen lohkaidusen lähembusele, lujid manrehkaidusid ei olele. Jogid ei ole, om severz'-se reskvezivaradimid atmosfersadegid keradamha. Mec otab 3,3 % territorijad, kel'dtahod — viž procentad.
Klimat om ekvatorialine tropižiden vihmmecoiden, räk, neps da pil'vekaz vodes läbi. Voden keskmäine lämuz om +27,8 C°, kuidme +26,8..+28,6 C°. Ekstremumad oma +19,4 C° (viluku) i +36,5 C° (keväz'ku i semendku). Paneb sadegid 2113 mm vodes, enamba kül'mkus-vilukus (222..332 mm kus), vähemba uhokus (105 mm), kezakus (135 mm) i sügüz'kus (125 mm). Kun keskmäine relätivine nepsuz vajehtase 81..85 % röunoiš voden aigan. Meriveden lämuz vajehtase +26..+31 C° röunoiš vodes läbi.
Londuseližed varad oma kala, süväd merikarad.


== Politine sistem ==

Ohjandusen form om unitarine parlamentine tazovaldkund. Valdkundan pämez' om prezident (angl.: President), kaik rahvaz valičeb händast kudeks vodeks. Prezidentale sab panda kel'dod käskusiden projektoihe. Ken ezitab parlamentan enambust prezidentan mel'pidegen mödhe, ka hän paneb necen parlamentan ühtnijad päministraks-ki.
Parlament (angl.: Parliament, mal.: Parlimen) om üks'kodine 99 ühtnijanke, heišpäi 87 kaik rahvaz valičeb videks vodeks, koumed — ei päznu valičendoil oppozicijaspäi, ühesad — prezident paneb.
Parlamentan ühtnijoiden valičendad oliba vn 2015 11. päiväl sügüz'kud. Halima Jakob radab prezidentan vn 2017 sügüz'kun 14. päiväspäi, jäi üks'jäižeks kandidataks edel valičendoid vn 2017 13. päiväl sügüz'kud, i tedotihe händast prezidentaks avtomatižikš. Päministr om Li Sän' Lun vn 2004 elokun 12. päiväspäi.


== Administrativiž-territorialine jagand ==
   Kacu kirjutuz: Singapuran administrativiž-territorialine jagand.
Singapur jagase videks ümbrikoks (angl.: district), ned alajagasoiš valičendümbrikoikš (angl.: constituency).

Mugažo vspäi 2000 valdkund jagase videks statistižeks regionaks (angl.: region). Regioniden röunad ei ole ühtejiččed ümbrikoiden röunoidenke. Statistižed regionad alajagasoiš 55 planiruindan regionaks.


== Eläjad ==
Singapuras elädas singapuralaižed. Vl 2009 lidnan-valdkundan eläjiden lugu oli 4 987 600 ristitud, vn 2014 heinkus — 5 567 301 ristitud. Kaikiš suremb ristitišt oli 5 995 991 eläjad vl 2018. Kaik eläjad oma lidnalaižed.
Kodikelen mödhe (2015): anglijan kel' — 36,9 %, kitajan kel' (mandarin-pagin) — 34,9 %, kitajan kelen toižed paginad — 12,2 %, malain kel' — 10,7 %, tamilan kel' — 3,3 %, toižed keled — 2,0 %.
Etnižen augotižlibundan mödhe rahvahanikoiden 74,1 % oma kitajalaižed, 13,4 % — malaizijalaižed, 9,2 % — indijalaižed (tamilalaižed tobjimalaz; toižed — malajalid, pendžabalaižed da bengalad), 3,3 % — toiženke augotižlibundanke.
Uskondan mödhe (2015): buddistad — 33,2 %, hristanuskojad — 18,8 %, islamanuskojad — 14,0 %, daoistad — 10,0 %, induistad — 5,0 %, toižed uskojad — 0,5 %, religijatomad — 18,5 %.


== Ekonomik ==
Singapur om zon madalidenke valdkundmaksoidenke eksportan da importan operacijoiden täht. Vl 2011 eksportan da importan mülü oli 726 bln US$, kogosüdäiprodukt — kahthe polenke kerdha alemba (318 bln US$).
Vl 2010 Singapuran päeksport oli kompjuterad, radiopalad, printerad da avtomatad kundaližsijiden täht (kaik — läz 25 %), digitaližed mikroshemad (videndez), ümbriratud kivivoi (19 %), eziauguižed himižed organižsubstancijad (12 %); toine eksport — polimerad (4 %), kuld, hobed da kalližarvoižed kived (2 %). Vl 2011 Kitai i Malaizii oliba pätorguindpartnörikš (eksportan da importan läz koumandest).


== Transport ==

Avtobusad, metropoliten, kebn metro i taksid oma kundaližeks transportaks lidnas. Se om Malaizijha sidodud kahtel sildal. Järed meriport radab, mail'man kaikiš surembišpäi. Om koume raudtestancijad.
Rahvahidenkeskeine civiline Singapur Čangi-lendimport (SIN / WSSS, 68,3 mln passažiroid vl 2019 i 1,83 mln tonnoid jüguid vl 2022) sijadase valdkundan kaikiš päivnouzmaižembas čokkoimes, 17 kilometras azjaližes keskusespäi.


== Galerei ==

		
			
			
		
		
			
			
		
		
			
			
		
		
			
			
		


== Homaičendad ==


== Irdkosketused ==
Singapuran Tazovaldkundan parlamentan oficialine sait (parliament.gov.sg). (angl.)
Singapuran Tazovaldkundan ohjastusen oficialine sait (cabinet.gov.sg). (angl.)
Singapuran Tazovaldkundan e-ohjastusen oficialine portal (ecitizen.gov.sg). (angl.)