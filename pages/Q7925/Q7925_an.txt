A pluya, pluvia, plevia, ploya u plucha (d'o latín pluvĭa) ye un fenomeno meteorolochico que produce a cayida de gotas d'augua y que s'inicia con a condensación d'a vapor d'augua que forma gotas d'augua, as cualas pasan a formar as nubles y cayen a tierra. A calor atmosferica orichina a puyada d'as nubles y o suyo refriamiento, con lo que creixe a grandaria d'as gotas d'augua y o suyo mayor peso las fa cayer enta a superficie terrestre, dando orichen asinas a la pluya. Pa o perteneixient u relativo a la pluya, se fa servir l'adchectivo "pluvial".
As gotas no tienen forma de glarima sino que as mas chicotas son cuasi esfericas, mientres que las de mayor grandaria son aplanadas.


== Clasificación de precipitacions acuosas ==

A precipitación de pluya dende l'atmosfera enta la superficie terrestre se diz "plevida". L'acción de cayer a pluya se diz "plever" y, si lo fa en poca cantidat, alavez ye "plevusquiar".

Augualera: no ye propiamente pluya, sino una forma de condensación d'a humedat de l'ambient en as nueis fredas y enrasadas, cuan a vapor d'augua se condensa formando chicotas gotas en as fuellas d'as plantas u en atras superficies fredas.
Auguanieu: ye a pluya mezclada con nieu.
Plevizna: pluya muit débil en a que a sobén as gotas son muit finas y mesmo pulverizadas en l'aire. En una plevizna a pluviosidat u acumulación ye cuasi inapreciable. Popularment le'n diz auguachurris, borrasquinya, chirrimirri, flaina u gotiflaina.
Pluya: ye un termín cheneral para referir-se a la mayoría de precipitacions acuosas. Puet tener cualsiquier intensidat, encara que lo mas frecuent ye que siga entre débil y moderada.
Ruixazo: ye pluya de curta durada, por un regular d'intensidat moderada u cerenya. Os ruixazos pueden estar acompanyaus de viento.
Tronada: ye pluya acompanyada d'actividat electrica y, por un regular, de viento moderau u cerenyo, y, mesmo, con piedra. As tronadas pueden tener intensidaz dende muit débils dica torrencials, y, mesmo, a vegadas son practicament secas. A combinación de tronada secas y ruixazos puet presentar-se en cualsiquier caso. Ye decir, un ruixazo cerenyo con tronada tien una aria pluvial reducida, que puet estar rodiada por una mena de cerclo de mayor grandaria a on se deixan sentir os truenos y as lampadas pero no pleve.


== Mazadas ==
Cuan pleve y fa sol, tiempo del caragol.
As plevias de chinero plenan as cubas, tinallas y graneros.
A plevia de marzo ta o ganau ye pasto.
Si s'agarra a cenisa en o badil, pleve en marzo y en abril.
Si pleve ta l'Ascensión pleve cuarenta días seguius.
Ta yo pleva en abril y mayo y ta tú o que queda de l'anyo.
Malo si, por sant Bernabé, no ha parau de plever.
Si pleve muito en agosto no feremos buen mosto.


== Referencias ==


== Notas ==


== Vinclos externos ==
 O Biquizionario tien una dentrada sobre a pluya.
 Se veigan as imáchens de Commons sobre a pluya.