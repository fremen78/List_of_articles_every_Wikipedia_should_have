Most – rodzaj przeprawy w postaci budowli inżynierskiej, której konstrukcja pozwala na pokonanie przeszkody wodnej lub lądowej skonstruowana w taki sposób, że pod nią pozostaje wolna przestrzeń (w odróżnieniu od nasypu). Przęsłem mostu nazywa się element konstrukcyjny łączący dwie podpory lub przestrzeń między nimi.
Mosty dzieli się na:

przepusty – budowle mostowe prowadzone przez nasypy (według innych definicji są to niewielkie mosty do rozpiętości 2-3 metrów)
mosty rzeczne – nad przeszkodami wodnymi (rzeki, jeziora, zatoki, morskie cieśniny itp.), popularnie zwane mostami
mosty inundacyjne (zalewowe) – przęsła lub mosty nad terenami zalewowymi
wiadukty – nad suchymi przeszkodami (doliny, wąwozy), również nad drogowymi i kolejowymi trasami komunikacyjnymi
estakady – nad terenami zabudowanymi.


== Klasyfikacja mostów ==
Ze względu na rodzaj drogi prowadzonej po moście dzielone są one następująco:

drogowe – przez most prowadzony jest ruch komunikacji samochodowej
kolejowe – przez most prowadzona jest trasa kolejowa
wodne (akwedukty) – przez most prowadzony jest kanał wodny, bądź grawitacyjnie strumień wody
mosty przemysłowe (suwnice, mosty przeładunkowe)
kładki piesze – dla ruchu pieszego (szczególnym przypadkiem kładek są żywe mosty)
Ze względu na charakter ustroju nośnego:

stałe
ruchome (obrotowe, przesuwne, podnoszone, klapowe)
Ze względu na rodzaj materiału:

drewniane
masywne (kamienne, ceglane, betonowe, żelbetowe, sprężone)
metalowe (żelazne, stalowe, żeliwne)
kompozytowe
Można spotkać rozwiązania, w których podpory wykonane są z innego tworzywa niż przęsła, np. stalowe przęsła na filarach z cegły (most stalowo-ceglany).
Z uwagi na liczbę przęseł można wyróżnić mosty jedno-, dwu-, lub wieloprzęsłowe.
W zależności od konstrukcji pomostu wyróżnia się mosty płytowe, belkowe, skrzynkowe, a także sklepione, łukowe i kratowe.
Z uwagi na sposób podparcia przęsła mosty dzielone są na: wolnopodparte, wspornikowe, łukowe, wantowe i wiszące, o przęsłach stałych lub ruchowych (mosty zwodzone, obrotowe, uchylne i przetaczane).
Most podwieszony (most wantowy) – to most o płycie przęsła zawieszonej na cięgnach mocowanych na wieżach zwanych również pylonami. Przykładem takiego mostu jest największy i najdłuższy most w Polsce – Most Solidarności w Płocku przez Wisłę o rekordowej rozpiętości najdłuższego przęsła – 375 metrów, będącego najdłuższym przęsłem w Polsce i tej części Europy. Długość mostu głównego (podwieszonego) wynosi 615 metrów, natomiast długość całkowita mostu to 1712 metrów.
Most wiszący – płyta przęsła zawieszona jest na cięgnach (kablach) mocowanych na podporach, lub na wieżach zwanych podobnie jak w moście wantowym pylonami. Przykładami mostu wiszącego są:

najstarszy most wiszący na świecie w Pensylwanii z 1801 r.
Most wiszący w Ozimku najstarszy most wiszący w Polsce, zbudowany w 1827 r. w miejscowości Ozimek w województwie opolskim
Most Grunwaldzki we Wrocławiu
Golden Gate w San Francisco 1937
Most Çanakkale 1915 zbudowany w 2022 r. o największej na świecie rozpiętości przęsła (długości 2023 m) w Turcji.
Najdłuższe mosty wiszące w Europie to most nad Wielkim Bełtem (Storebælts Broen) w Danii z 1998 roku łączący wyspy Zelandia i Fionia (rozpiętość części wiszącej 2700 m, w tym pomiędzy pylonami 1624 m), który jest czwartym co do długości mostem wiszącym na świecie, oraz most 25 Kwietnia (Ponte 25 de Abril) w Lizbonie z 1966 roku (rozpiętość części wiszącej 2280 m).
najdłuższym morskim mostem świata jest most nad Zatoką Hangzhou w Chinach. Ma on 36 km długości.
Jednym z najbardziej znanych mostów wiszących był Tacoma Narrows, liczący 840 m, który zawalił się 7 listopada 1940 roku pod wpływem wiatru, którego podmuchy wywołały drgania rezonansowe o amplitudzie kilku metrów i doprowadziły do zniszczenia konstrukcji.
Most obrotowy – najciekawszymi przykładami są: most drogowy w Giżycku z 1898 lub wąskotorowy most w Rybinie na szlaku Żuławskiej Kolei Dojazdowej – oba o przęsłach obracanych ręcznie (przez jednego człowieka) w poziomie.
W Szczecinie nad Regalicą znajduje się jedyny w Polsce czynny kolejowy most zwodzony.
Najstarsze (i czasem spotykane do dnia dzisiejszego) rozwiązania mostów to mosty wiszące zbudowane z lian, lin z ewentualnym wypełnieniem kłodami. Dużym osiągnięciem inżynierskim była zbudowana w V w. p.n.e. przeprawa pontonowa przez Bosfor (zbudowana na polecenie Dariusza I). Największy rozwój budownictwa mostowego miał miejsce w okresie cesarstwa rzymskiego. Do ważniejszych przykładów konstrukcji z tego czasu należy Most Trajana nad rzeką Dunaj z 104 r. W okresie średniowiecza nie powstawały zbyt ciekawe przykłady tego typu rozwiązań. Wyjątkiem jest Most Karola postawiony w Pradze w 1357. Dopiero w XVIII w. powstały kolejne ciekawe rozwiązania inżynierskie. Należy do nich pierwszy na świecie most żeliwny z 1779 r. nad rzeką Severn w Anglii, w 1874 r. w USA zbudowano pierwszy duży most stalowy, a w 1875 r. we Francji został zbudowany pierwszy most żelbetowy.


== Konstrukcja ==

Podstawowymi elementami konstrukcji mostu są filary, na których za pośrednictwem łożysk mostowych opierają się przęsła. Skrajne podpory noszą nazwę przyczółków. W dawnych mostach drewniane filary znajdujące się w wodzie były chronione przed naporem kry przez izbice.
Pierwszym na świecie mostem z materiałów innych niż drewno i kamień jest most Iron Bridge wykonany w 1779 z elementów z lanego żeliwa, otwarty do eksploatacji 1 stycznia 1781 roku w Ironbridge w Shropshire w Anglii. Skonstruowany on został tak samo, jak do tamtych czasów budowano mosty drewniane: elementy mostu łączono ze sobą na wpusty i kliny, nie używając żadnych później powszechnie w takich konstrukcjach stosowanych elementów jak śruby i nity. Szczeliny uszczelniano blachą ołowianą. Ruch drogowy na tym moście wstrzymano dopiero w roku 1934 i to wcale nie dlatego, że żeliwo w nim popękało lub skorodowało, a dlatego, że skarpy wąwozu doliny rzeki Severn, nad którą został przeprowadzony, ulegały systematycznemu osuwaniu się i zbliżały się do siebie na tyle, że most się poważnie odkształcił. Mimo to stoi bez żadnych uszkodzeń do dziś.


== Najwyższe mosty (odległość od zwierciadła wody) ==


== Mosty o najdłuższych przęsłach w Polsce ==


== Najstarsze mosty w Polsce ==


=== Zachowane ===

most ceglany w Grudziądzu, pochodzący z XIII–XIV w. jest prawdopodobnie pierwowzorem mostu na placu Zamkowym w Warszawie
most gotycki w Warszawie, na placu Zamkowym (zrekonstruowany)
Most gotycki w Kłodzku z 1390 roku
trzy mosty gotyckie z XIV wieku w Reszlu
most gotycki w Gliwicach
Diabelski Most w Czernej z 1671 roku
Most barokowy przy Willi Decjusza w Krakowie (rekonstrukcja)
most barokowy przy zamku w Gościszowie
Grabina k. Wałbrzycha – most barokowy na rzece Strzegomce z XVIII wieku
Trzy mostki barokowe przy Sanktuarium pasyjno-maryjnym w Kalwarii Zebrzydowskiej
most Ossolińskiego w Iwoniczu, wzniesiony w 1782 roku przez ówczesnego właściciela Iwonicza, Józefa Salezego Ossolińskiego. Na jego południowej fasadzie mieszczą się marmurowa tablica inskrypcyjna fundatora oraz artystycznie wyeksponowana data budowy. W północnej części znajduje się natomiast rodowy herb znamienitego rodu Ossolińskich – „Topór”.
most żelazny w Opatówku, wzniesiony w 1824, pierwszy most żelazny w Polsce
most Kamienny w Kaliszu, wzniesiony w latach 1825–1826
most wiszący w Ozimku, wzniesiony w 1827, najstarszy żelazny most wiszący w Europie kontynentalnej
most kolejowy w Bydgoszczy, pięcioprzęsłowy, z użyciem sklepień ceglanych, wzniesiony w 1851 r. w ciągu Pruskiej Kolei Wschodniej Berlin – Bydgoszcz – Królewiec
most Żelazny w Kaliszu, wzniesiony w latach 1865–1866, pierwszy most o konstrukcji stalowej zbudowany przez Polaków (częściowo zachowany)
most kolejowy w Toruniu, wzniesiony w latach 1870–1873
most kamienno-betonowy w Legnicy, wzniesiony w 1903
most drogowy w Toruniu, wzniesiony w latach 1905–1909 w Opaleniu pod Kwidzynem, w 1934 roku przeniesiony do Torunia
most w Maurzycach, wzniesiony w 1929, pierwszy na świecie stalowy most spawany
most w Rzuchowie, pierwszy polski most typu extradosed (konstrukcja powstała w 1980, wcześniej niż w innych krajach Europy, a nawet świata)


=== Niezachowane ===

drewniany most prowadzący do grodziska w Żydowie koło Polanowa (datowany na rok 937 n.e.)
drewniany most przez Cybinę z X wieku łączący Poznański Ostrów Tumski z Ostrówkiem
dwa drewniane mosty z X wieku prowadzące na Ostrów Lednicki
mosty z X wieku prowadzące z Pomorza Gdańskiego do Prus
most pontonowy przez Wisłę, zbudowany w Kozienicach i zmontowany w Czerwińsku w 1410
most drewniany w Toruniu z 1500 roku, jeden z najdłuższych w ówczesnej Europie i najdłuższy w Polsce.
most Zygmunta Augusta, drewniany most przez Wisłę w Warszawie, zbudowany w 1573
most w Łażanach najstarszy w Europie kontynentalnej (poza Anglią) most żelazny w Łażanach przez Strzegomkę z 1796
most Kierbedzia pierwszy most stalowy w Warszawie, wzniesiony w latach 1859–1864
most kolejowy pod Kwidzynem (w okolicach miejscowości Nowy Dwór, droga 588), dziś można oglądać tu betonowe filary w korycie rzeki


== Zobacz też ==

wiadukt
most pontonowy
Most Qingdao Haiwan – najdłuższy most na świecie wybudowany nad wodą
Most Solidarności w Płocku – największy i najdłuższy most w Polsce o rozpiętości głównego (najdłuższego) przęsła wynoszącej 375 metrów (długość całkowita mostu wynosi 1712 metrów)
most autostradowy w Mszanie – najszerszy na świecie most typu extradosed
mosty w polskich miastach:
mosty w Warszawie
mosty w Krakowie
mosty i kładki we Wrocławiu
mosty i wiadukty w Poznaniu
mosty kolejowe w Poznaniu
mosty w Bydgoszczy
mosty kolejowe w Bydgoszczy
mosty i wiadukty w Toruniu
mosty w Olsztynie
mosty i wiadukty w Opolu
mosty w Puławach
mosty w Stańczykach
Rudolf Modrzejewski – światowej sławy polski konstruktor mostów


== Przypisy ==


== Linki zewnętrzne ==
To też jest sztuka – mosty kolejowe – kolekcja w bibliotece Polona