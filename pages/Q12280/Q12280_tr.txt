Ağ köprüsü (İngilizce: bridge), bilgisayar biliminde iki bilgisayar ağını birine bağlayan ağ öğelerinden birine verilen addır. Bu işlem OSI yedi katman modelinin ikincisi olan veri bağ katmanında gerçekleşir. Bu özelliği sebebiyle çalışma prensibi 3. katmanı kullanan yönelticiden ve 1. katmanı kullanan yineleyiciden farklıdır.


== Çalışma Şekli ==
Ağ köprüsü gelen verilerin (veri çerçevelerinin) hangi hedefe gönderildiğine bakarak iletme yapar. Gönderen ve alıcı, gelen veri çerçevesinin başlık kısmındaki MAC adreslerine bakarak belirlenir.


== Kullanımı ==
Ağ köprüsü en çok ethernet veya token ring tabanlı ağları birbirine bağlamak için kullanılır. Her iki teknolojiyi destekleyen bir ağ köprüsü ile ethernet tabanlı bir ağ token ring tabanlı bir ağa bağlanabilir. Ağ köprüsü kendi başına bir donanım olabileceği gibi bir bilgisayar da uygun yazılım ya da işletim sistemi desteği ile köprü görevini üstlenebilir.


== Kullanım yerleri ==
Bir kuruluşun çeşitli bölümlerinin farklı uygulamalar için birbirinden bağımsız olarak kurdukları LAN'lar arasında bağlantı kurma gereği duyduğu zaman, bu bağlantıları kurmak için köprüler kullanılabilir.
Bir kuruluşun birbirinden uzak yerleşim birimlerindeki LAN'lar arasında bağlantı kurmak için köprüler kullanılabilir. Birbirini gören yerleşim birimleri arasındaki köprü bağlantıları kızıl ötesi bağlantılar üzerinden kurulabilir. Bu bağlantıların maliyeti koaksiyal kablo döşeme maliyetinden daha az olabilir.
LAN' da kullanıcılar arasındaki uzaklığın  fazla olması durumunda, çercevelerin gidiş dönüş gecikmesi artacağı için, kullanıcılar gruplara bölünerek birden fazla LAN kurulabilir ve bu LAN'lar birbirlerine köprülerle bağlanabilir. Böylece köprüler kullanarak LAN'ların kapsama alanı genişletilmiş olur.


== Farklılıkları ==


=== Yönelticiden ===
Ağ köprüleri ağ iletişim kurallarından bağımsız ama ortama (Ör: Ethernet) bağımlı çalışırlar. Yönelticide durum tam tersidir. Mesela bir köprü ile birbirine bağlanmış iki ethernet tabanlı ağda TCP/IP veya IPX iletişim kurallarını (dilerseniz her ikisini de) kullanmak mümkündür, yani ağ köprüsünün özelliklerine bağlı değildir.
Ayrıca NETBios gibi yöneltilemeyen iletişim kuralı kullanan ağlar bir yöneltici ile değil bir ağ anahtarı ya da ağ köprüsüyle birbirlerine bağlanabilirler.


== Ayrıca bakınız ==
Yöneltici
Dağıtıcı


== Kaynakça ==