Most je dopravní stavba, která převádí pěší, silniční nebo železniční cestu případně vodní tok, přes překážku, kterou může být například vodní plocha (řeka, potok, moře, jezero), terénní nerovnost (údolí, rokle, strž) nebo jiná komunikace. V současnosti se za most považuje překlenutí překážky delší než 2,0 m. Kratší je považováno za propustek.


== Historie ==

Prvními mosty byly kmeny stromů spadlých přes vodní toky či jiné překážky. Později toho člověk využil pro výstavbu vlastního přemostění z kmenů poražených stromů. A zlepšování technologií obrábění dřeva umožnilo člověku stavět již soudobé mostní konstrukce. Po dřevěných kládách a opracovaných trámech položených přes překážku, byly stavěny mosty delší, které využívaly kamenné pilíře. V některých oblastech byly dostupnějším materiálem liány, ze kterých se stavěly tzv. visuté mosty, např. Incká říše.
V římské říši znali klenbu, která je jedním ze základních stavebních prvků nejenom kamenných mostů. V blízkosti velkých měst se stavěly akvadukty (některé z těchto staveb stojí dodnes). Po pádu říše stavitelé v nástupnických státech snažili navázat na římské znalosti. Románské mosty přímo vycházely z římských vzorů. Problém byl v úpadku předávání systematických znalostí (srovnej: pád Západořímské říše r. 476 a první univerzita v Boloni r. 1088). Nástup gotiky a rozvoj mocných království konstrukci mostu zdokonalil. Mosty se stavěly s většími oblouky (z této doby pochází nejstarší mosty v ČR). S nástupem renesance a s růstem vzdělanosti došlo k dalšímu vývoji. Pont Neuf v Paříži byl postaven v 16. století bez tradičního zastřešení a byl osazen i chodníky.
Velké změny ve stavbě mostů přinesla industrializace. Rozvoj železnice zvýšil poptávku po těchto stavbách, které musely být levnější a odolnější. Nejprve se stavěly ještě mosty dřevěné a viadukty z kamene a cihel. Postupně byla stále více využívána litina. První most z litiny nazývaný Iron Bridge, byl postaven roku 1779 přes řeku Severn v Anglii. Jakmile se zdokonalila výroba oceli, začaly se stavět mosty ocelové. Velká poptávka po železničních mostech vedla k tovární výrobě ze standardizovaných dílů (typicky prvky příhradových nosníků).
V 19. století a 20. století dosáhla ocel takové pevnosti, že mohly být budovány mosty řetězové a lanové o velkých rozpětích.
Ve 20. století byl pro konstrukci mostů a viaduktů rozhodující beton, železobeton a předpjatý beton.
Ve 21. století byl také poprvé použitý 3D tisk pro výrobu mostů


== Typy mostů ==


=== Podle druhu mostního objektu ===
Mezi mostní objekty řadíme:

mosty
propustky (kolmá světlost mostního otvoru 0,4–2,0 m)
lávka – most sloužící chodcům či cyklistům


=== Podle konstrukce ===
Prvními mosty byly nejspíše vhodně položené kmeny dostatečné tloušťky – most tohoto druhu je označován jako trám. Prostě uložený trám je namáhán současně tlakem (při horním povrchu) a tahem (při spodním povrchu) – neboli ohybem. Střední část průřezu trámu je namáhána méně, proto se zde může ušetřit materiál. (Příkladem je válcovaný nebo svařovaný nosník tvaru I nebo nerovnoměrné rozdělení výztuže v železobetonu). Trám se často kombinuje s ostatními konstrukcemi mostů, aby se zvýšila tuhost konstrukce. Příkladem může být komorový nosník.
Z přírodních materiálů lze na vhodných místech postavit i visutý most, který však vyžaduje dostatečné zakotvení na obou koncích. Lano mostu je namáháno výhradně tahem.
Třetí ze základních mostních konstrukcí je klenba (oblouk). V optimálním případě je klenba namáhána pouze tlakem, v praxi ovšem při nerovnoměrném zatížení nutně dojde i k namáhání tahem. Smělost (plochost) klenby se měří velikostí vodorovné síly (druhá mocnina rozpětí dělená vzepětím klenby, v metrech).
Mosty rozlišujeme podle konstrukce na:

konzolový most
visutý most
obloukový most
zavěšený most
extradosed
trámový most
vzpěradlový most
vzpínadlový most
věšadlový most
deskový most
integrovaný most


=== Podle použitého materiálu ===
dřevěné (trám, věšadlo, vzpěradlo, oblouk)
kamenné (klenba)
obecně kovové – dříve litinové, nyní netradičně hliníkové
ocelové (trám – příhradový nebo plnostěnný nosník, oblouk, visutý či zavěšený most)
ocelobetonové – na ocelové trámové nosníky se vybetonuje mostovka
betonové
z prostého betonu (klenba)
ze železobetonu (klenba, trám)
z předpjatého betonu (trám)
plast (kompozitní materiál)


=== Podle účelu ===
drážní mosty
železniční
tramvajový most
most metra a mosty ostatních drah
mosty pozemních komunikací
silniční
dálniční
mosty ostatních pozemních komunikací
vodohospodářské mosty
akvadukty
přechody pro zvěř (nazývané např. ekodukty)
průmyslové mosty (dopravníky nebo inženýrské sítě např. potrubní a kabelové lávky apod.)


=== Podle překračované překážky ===
mosty přes komunikaci (pozemní komunikaci či dráhu)
mosty přes vodní plochu či vodní tok, inundační mosty
mosty přes zastavěné území
mosty přes terénní překážku


=== Podle stavu ===
nepohyblivý most
pohyblivý most
plovoucí most
trvalý most
zatímní / dočasný most – mostní provizorium


=== Podle úhlu křížení překážky ===
kolmý most
šikmý most


=== Podle výšky ===
Mosty lze rozdělit podle výšky mostovky na:

vysokovodní most – umožňuje provádět vodní dopravu pod mostem
nízkovodní most – neumožňuje provádět vodní dopravu pod mostem


== Části mostu ==
spodní stavba – mostní opěra, mostní křídla, mostní pilíř, rozražeč vody, ledolam
nosná konstrukce – hlavní nosná konstrukce – oblouk, nosníky (příčníky, podélníky), závěsy, mostovka, mostní ložisko, mostní závěr
mostní svršek
vybavení – zábradlí, svodidla, osvětlení, odvodnění, ledolam
předpolí resp. předmostí


== Pohyblivé mosty ==

V minulosti měly pohyblivé mosty (zejména padací) převážně obranný účel (přerušení cesty útočníkům). V současné době se pohyblivý most staví většinou tehdy, jestliže překonává vodní tok sloužící jako vodní cesta a nebylo by možné nebo efektivní jej stavět tak vysoký, aby s lodní dopravou nekolidoval.

sklopný most se buď celý nebo po polovinách sklopí do téměř svislé polohy podle vodorovného čepu na opěře nebo pilíři. Známým mostem tohoto typu je Tower Bridge v Londýně. Sklápěcí mosty jsou také typické pro Nizozemsko. Sklápěcí mosty se ale vyskytují v i mnoha dalších, zejména přístavních, městech (např. mosty v Hamburku, Amsterodamu,Petrohradu, a dalších).
příklad: sklápěcí železniční Skansenský most v Norsku ve městě Trondheim
otočný most má na jedné straně svislý otočný čep, podle kterého se most natočí po směru řeky nebo je most vyvážený a otáčí se na středovém pilíři.
příklad: otočný železniční most v Nizozemsku na okraji města Meppel
zásuvný most: část mostovky nad trasou plavidel se zasune pod části mostovky u kraje vodního toku.
zvedací (výtahový) most: příslušný díl mostovky se zvedne svislým pohybem
ponorný most: mostovka klesne svislým pohybem pod hladinu pod plavební profil
skládací most: mostovka se složí směrem k jednomu z předmostí
svinovací most: mostovka se sroluje směrem k jednomu z předmostí
naklápěcí most (lávka): v základním stavu má mostovka tvar stranového oblouku; před průjezdem lodí se sklopí tak, že oblouk se zvedne nahoru
Zvláštními typy mobilních mostů jsou:

pontonový most: je tvořen plováky (pontony) nebo na nich položen; má uplatnění například při havarijních situacích (poškození stálého mostu), pro operativní vojenské účely atd.
mostní dopravník neboli gondolový most funguje na podobném principu jako lanovka

	Některé konstrukce pohyblivých mostů
		
			
			
		
		
			
			
		
		
			
			
		
		
			
			
		


== Nejdelší mosty světa ==

Nejdelší most na moři se nachází v Číně a je dlouhý 36 kilometrů. Spojuje přístavy Šanghaj a Ning-po. Čínský most je jen o 2,4 kilometru kratší než vůbec nejdelší most na světě, který se nachází nad jezerem Pontchartrain v americkém státě Louisiana, ten měří 38,422 kilometru.


== Známé mosty ==


=== V České republice ===
Barrandovský most
Branický most (tzv. most Inteligence) v Praze
Dálniční most Vysočina ve Velkém Meziříčí
Duhový most v Bechyni
Hranické viadukty
Karlův most
Kamenný most v Písku
Mariánský most v Ústí nad Labem
Most v Roudnici nad Labem
Negrelliho viadukt
Nuselský most
Stádlecký řetězový most
Staroměstský most v Děčíně
Žďákovský most


=== Ve světě ===

Avignonský most
Brooklynský most v New Yorku
Fehmarnsundský most v Německu
Forth Bridge ve Skotsku
Golden Gate Bridge v San Francisku
Galatský most
Iron Bridge v Anglii (nejstarší železný most)
Most Akaši-Kaikjó
Most přes Velký Belt
Most Slovenského národného povstania v Bratislavě
Pelješacký most v Chorvatsku
Pont Neuf v Paříži
Ponte di Rialto v Benátkách
Stari most v Mostaru, Bosna a Hercegovina
Svinesundský most
Tower Bridge v Londýně
Viadukt Millau


== Odkazy ==


=== Reference ===


=== Literatura ===
ČSN 73 6200 Mosty – Terminologie a třídění.
ČSN 73 6201 Projektování mostních objektů.
ČSN EN 1991-2 Eurokód 1: Zatížení konstrukcí – Část 2: Zatížení mostů dopravou.


=== Související články ===
Evidence mostů
Seznamy mostů


=== Externí odkazy ===
 Obrázky, zvuky či videa k tématu most na Wikimedia Commons 
 Téma Most ve Wikicitátech
 Slovníkové heslo most ve Wikislovníku
Encyklopedie mostů v Čechách, na Moravě a ve Slezsku Archivováno 18. 8. 2014 na Wayback Machine. (nakladatelství Libri)