Gustav Mahler (7. juli 1860 – 18. maj 1911) bio je austrijski kompozitor i dirigent češkog porijekla iz perioda kasnog romantizma. Tokom svog života i decenijama nakon smrti prvenstveno je važio za izvanrednog dirigenta. Tek u posljednjih 60-ak godine njegov kompozitorski značaj je u potpunosti cijenjen. Nakon što je 1878. diplomirao na Univerzitetu za muziku i scenske umjetnosti u Beču, obavljao je niz dirigentskih dužnosti u svim najvažnijim operskim kućama Evrope. Sve to je kulminiralo 1897. njegovim imenovanjem na mjesto muzičkog direktora Dvorske opere u Beču (njem. Hofoper), gdje je dirigirao i komponirao 10 godina. Između 1907-1910 bio je na velikim koncertnim turnejama po Evropi i Americi. Tokom svog umjetničkog djelovanja komponirao je deset simfonija i nekoliko ciklusa pjesama. Kuriozitet je njegova Treća simfonija u trajanju od približno 100 minuta, najduža je simfonija koju je komponirao neki od najvažnijih kompozitora. Danas se njegove simfonije smatraju možda najvažnijim nakon onih Ludwiga van Beethovena, povezujući romantizam 19. vijeka s modernizmom 20. vijeka, a među njegovim savremenicima mogu se po originalnosti uporediti sa simfonijama Jean Sibeliusa. U kompoziciji Mahler je neoromantičar, nadovezuje se neposredno na Anton Brucknera i Beethovena kao simfoničar, a na Schuberta kao vokalni lirik, pa na taj način nastavlja bečku muzičku tradiciju. Reorganizirao je rad na opernoj sceni, među ostalim uveo je pokuse solista, te se proslavio uzornim interpretacijama djela Wagnera, Brucknera, Weberna i Mozarta.


== Reference ==