Spolno prenosljiva bolezen ali venerična bolezen je bolezen, pri kateri obstaja velika verjetnost, da se bo od okuženega človeka ali živali prenesla na zdravega s spolnim odnosom, kar lahko vključuje vaginalni, oralni ali analni odnos. 
Nekatere spolno prenosljive bolezni se lahko prenašajo tudi z izmenjavo drugih telesnih tekočin, npr. krvi ob uporabi kontaminiranih injekcijskih igel ali transfuziji, materinim mlekom ob dojenju ipd. 
V zadnjem času se za pojav vedno bolj uveljavlja izraz spolno prenosljiva okužba, ki je splošnejši; oseba je lahko namreč okužena in deluje kot prenašalec, čeprav sama ne izraža simptomov, značilnih za bolezen.


== Virusne okužbe ==


=== Hiv (humani imunodeficientni virus) ===
Hiv je retrovirus, ki napada človekov imunski sistem, zaščito pred okužbami in boleznimi. Nezdravljena okužba s hivom vodi v razvoj aidsa. Hiv se najpogosteje prenaša s spolnimi odnosi (analnimi, vaginalnimi in oralnimi) in s souporabo igel za injiciranje drog.


==== Zdravljenje hiva ====
Za hiv še ni zdravila, vendar učinkovita protivirusna terapija virusu prepreči razmnoževanje, kar onemogoči razvoj aidsa. Dosledno jemanje zdravil pomeni, da lahko večina ljudi, ki živijo s hivom, pričakuje običajno življenjsko dobo.


==== Simptomi ====
Od enega do šest tednov po okužbi se pri 50-90% oseb pojavijo simptomi okužbe, ki jih imenujemo akutni hiv sindrom oziroma akutni retrovirusni sindrom. Simptomi akutnega hiv sindroma postopoma minejo, nato pa nastopi brezsimptomatsko obdobje okužbe, ki v povprečju traja od 8 do 10 let. Takrat oseba s hivom nima posebnih zdravstvenih težav.
Ker so lahko simptomi neznačilni ali se ne pojavijo, je edini zanesljivi način ugotavljanja okužbe s hivom testiranje z odvzemom krvi.


==== Verjetnost okužbe s hivom pri posamezni obliki spolnega odnosa ====


==== Preventiva ====
Med najbolj zanesljive oblike preprečevanje okužbe s hivom se uvrščajo:

antiretrovirusna terapija oseb, ki živijo s hivom,
dosledna uporaba kondoma
PrEP,  preventivno zdravljenje, katerega cilj je preprečitev okužbe s hivom,
PEP, zaščitno zdravljenje po izpostavitvi hivu.


=== Druge virusne okužbe ===
hepatitis B,
hepatitis C,
humani papilomski virus (HPV),
herpes simpleks, tip 1 in 2


== Bakterijske okužbe ==
Med bakterijske okužbe spadajo sifilis, gonoreja in klamidija.


== Testiranje ==
Spolno prenosljive okužbe se testirajo:

z odvzemom krvi (hiv, hepatitisi, sifilis),
z odvzemom brisa (HPV, herpes, gonoreja, klamidija)


== Sklici in opombe ==