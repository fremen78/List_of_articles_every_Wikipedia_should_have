Avon sekond hirra Repoblek China yw an Huang He (黃河, Huánghé), an Dowr Melyn; Dowr Yangtze yw an hirra. Hy hys yw 5464km (3,395 mildir), an hweghves a oll avonow an bys. 
Tyller pennfenten an avon yw desedhys yn menydhyow Bayankera yn rannvro Qinghai, 4500 meter a-ugh nivel an mor. Hy a fros tro'ha'n est dre seyth rannvro ha dew rannvro honanrewlys: Qinghai, Sichuan, Gansu, Ningxia, Mongoli Nessa, Shaanxi, Shanxi, Henan ha Shandong. Yma hy aber yn Dongying, Shandong, le mayth usi ow frosa dhe'n Mor Melyn (Mor Bohai). Chif citys war lannow an avon yw Lanzhou, Wuhai, Baotou, Kaifeng, Luoyang, Zhengzhou ha Jinan.
Myns hy kreungylgh yw 944,970 km pedrek, mes drefen bos an brassa rann a'n kreyngylgh mar segh, a-der an rann est yn Henan ha Shandong, yma le a dhowr ynni ages niver a avonow meur China. An hanow "Dowr Melyn" a dheu dhyworth liw an dowrow. 
Hy hyns dres an gwastasow yw troyllek. Hi re janjyas hy hyns lies torn dres an kansvledhynnyow. Y'n termyn usi passyes, lanwesow an avon o omgemeryansek war radhva hujys. Usys yw dowrow an avon yn efan rag dowrhe.
Kreungylgh an Dowr Melyn o genesigva hwarheans Chinek, ha hemm o an rannvro voyha sewenus yn istori China a-varr. Lanwesow distrowus ha chanjyow hyns an avon yn fenowgh a janj gweli an avon, yth yw treweythyow ughella ages nivel an parkyow amethel dhe bub tu.