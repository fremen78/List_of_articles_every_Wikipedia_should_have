Marlene Dietrich (Schöneberg, 27 d'avientu de 1901 – París, 6 de mayu de 1992), nacida col nome de Marie Magdalene von Losch, foi una actriz y cantante alemana nacionalizada d'Estaos Xuníos d'América en 1939. El so aspeutu sofisticáu, la so voz grave y sensual, los papeles qu'interpretó nos anicios de la so carrera y la so vida amorosa tumultuosa fadránla la personificación de la femme fatale y del glamour nel mundu del espectáculu dende los años 1930 hasta los 50.


== Biografía ==


=== Infancia ===
Marie Magdalene Dietrich nació'l 27 d'avientu del 1901 en Berlín-Schöneberg, nel que daquella yera l'Imperiu alemán. Tenía una hermana un añu mayor qu'ella, Elisabeth, y yera la fía de Louis Erich Otto Dietrich, un llugarteniente de policía que sirviera na Guerra Francoprusiana y de Wilhelmina Elisabeth Josephine Felsing, una muyer de bona familia berlinesa. 
El so padre va morrer nel añu 1907, y la so madre va ponese a trabayar como mayordoma pa Eduard von Losch, un oficial del exércitu con quien va acabar casando'l 1916. Von Losch, sicasí, muerre poco depués por mor de les firíes feches na Primer Guerra Mundial, ensin tener adoptao oficialmente les fíes de la que yera la so muyer.
Dietrich va pasar la so infancia estudiando nun internáu pa moces y va recibir cursos de violín, que va haber d'aparar por una lesión na moñeca (más llueu deprendería a tocar la xerra musical), y na adolescencia va entamar a interesase pol teatru y la poesía. 
Cuando tenía 11 años, va decidir facer un anagrama colos sos nomes, Marie y Magdalene, del que va remanecer "Marlene".


=== Entamu artísticu ===
L'añu 1921 quier trabayar col prestixosu direutor de teatru Max Reinhardt, ensin aconseguilo. Sicasí, a fuercia d'insistir entama a actuar pa él como corista y faciendo pequeños papeles dramáticos.
En 1922 va actuar per primer vegada nun par de películes, So sind die Männer y Tragödie der Liebe y, nel rodaxe d'esta última, va conocer el que sería'l so futuru maríu, Rudolf Sieber, que yera ayudante de direición. Casáronse en 1923 y un añu depués van tener xuntos una única fía, Maria Elisabeth Sieber, que sería conocida más llueu como l'actriz Maria Riva.
A lo llargo d'estos años, Dietrich va dir trabayando en teatru y cine ente Berlín y Viena. Nel teatru va interpretar papeles d'estremada importancia, mesmo obres de Shakespeare que de Bernard Shaw, pero lo que va atrayer más l'atención del públicu fueron les sos participaciones en revistes musicales. Pa contra finales de la década, va escomenzar a obtener papeles más importantes nel cine, en películes como Café Elektric (1927), Ich küsse Ihre Hand, Madame (1928) y Das Schiff der verlorenen Menschen (1929).
Tamién empecipia a facer delles grabaciones musicales: en 1928 va facer un dúu con Margo Lion, Wenn die Beste Freundin; esti cantar, con una connotación esplícita d'homosexualidá, va ser un gran éxitu nel Berlín de la dómina.


=== Creación del mitu ===
En 1929, el direutor austriacu Josef von Sternberg escueye a Dietrich como protagonista de la película sonora Der blaue Engel, estrenada en 1930) Dietrich interpreta Lola Lola, una actriz de cabaré que causa la perda d'un respetable profesor, y na mesma interpreta un cantar que se convierte n'emblemática del so repertoriu: Ich bin von Kopf bis Fuß auf Liebe eingestellt ("Toi fecha pa querer de la tiesta a los pies", Falling in love again, n'inglés). La película representa l'empiezu de la collaboració ente estos dos artistes, onde Von Sternberg va actuar como un verdaderu pigmalión, tresformando radicalmente la carrera de l'actriz.
Daquella, la Paramount buscaba una estrella capaz de rivalizar con Greta Garbo, que trabayaba pa la Metro. Von Sternberg vio potencial en Dietrich y va convencer a la Paramount pa que la contratare. Asina, van treslladase a los Estaos Xuníos d'América y en tando en Hollywood van facer xuntos seis filmes más que van contribuyir de manera decisiva a crear el "mitu" Dietrich. 
Col so estilu cinematográficu barrocu, enllenu de fetichismos y d'escenarios exóticos, coles téuniques de fotografía qu'emplegaba y con un vestuariu fechu a midida, Sternberg va sublimar la imaxe de Dietrich. Ella, empara d'ello, va aceptar confiar ciegamente n'él y obedecer les sos órdenes a vegaes dictatoriales; va endelgazar, va acentuar la so palidez o, inclusive, va depilase les ceyes.


=== Hollywood ===
En Hollywood, Dietrich va presentase davezu vistida con pieles, plumes, xoyes y maquillaxes sofisticaos, viaxando nun Rolls-Royce descapotable de la Paramount y viviendo nuna casa llena d'espeyos y alfombres lleopardu.
Si bien estos primeros papeles van contribuyir a facela una lleenda del cine, va costa-y muncho desfacese del so personaxe d'espía, vampiresa y de muyer aventurera de sexualidá ambigua, y depués de la so collaboración con Von Sternberg, que va acabar l'añu 1935, la so carrera enxamás va recuperar la rellevancia d'esti periodu. Sicasí, va trabayar con direutores tan prestixosos como George Marshall, Ernst Lubitsch, Billy Wilder, Alfred Hitchcock y Orson Welles, y en películes d'éxitu como A Foreign Affair, Witness for the Prosecution, Touch of Evil, Judgment at Nuremberg y Stage Fright . 
D'esta miente, va consiguir interpretar dalgunos personaxes que-y separtaríen la so imaxe de la habitual y que van permiti-y afondar nes sos cualidaes d'actriz. Nel western Destry Rides Again (1939), con James Stewart, onde fai'l papel d'una muyer de salón yá un poco madura ya interpreta unu de los cantares más importantes del so repertoriu, See what the boys in the back room will have. Tamién interpretará un papel asemeyáu en 1942 con John Wayne en The Spoilers y, en Touch of Evil, va facer de xitana que llee'l futuru.
L'añu 1930 va obtener la so única nominación a los Oscars pola so interpretación na película Morocco, dirixida por von Sternberg.


== Filmografía destacada ==
1922: So sind die Männer (Der kleine Napoléon), Georg Jacoby
1922: Tragödie der Liebe, Joe May
1923: Der Mensch am Wege, Wilhelm Dieterle
1923: Der Sprung ins Leben, Johannes Guter
1925: Eine Dubarry von heute, Alexander Korda
1925: Manon Lescaut, Arthur Robinson
1926: Der Juxbaron, Willi Wolff
1926: Der Tänzer meiner Frau, Alexander Korda
1926: Kopf hoch, Charly!, Willi Wolff
1926: Madame wünscht keine Kinder, Alexander Korda
1927: Prinzessin Olala, Robert Land
1927: Sein größter Bluff, Harry Piel
1927: Café Elektric, Gustav Ucicky
1928: Ich küsse Ihre Hand, Madame, Robert Land
1929: Das Schiff der verlorenen Menschen, Maurice Tourneur
1929: Die Frau, nach der man sich sehnt, Kurt Bernhardt
1930: Gefahren der Brautzeit, Fred Sauer
1930: Der blaue Engel, Josef von Sternberg
1930: Morocco, Josef von Sternberg con Gary Cooper
1931: Dishonored, Josef von Sternberg
1932: Shanghai Express, Josef von Sternberg
1932: Blonde Venus, Josef von Sternberg con Cary Grant
1933: The Song of Songs, Rouben Mamoulian
1934: The Scarlet Empress, Josef von Sternberg
1935: The Fashion Side of Hollywood (curtiumetraxe)
1935: The Devil is a Woman, Josef von Sternberg
1936: I Loved a Soldier (inacabada)
1936: Desire, Frank Borzage con Gary Cooper
1936: The Garden of Allah, Richard Boleslawski con Charles Boyer
1937: Knight Without Armour, Jacques Feyder
1937: Angel, Ernst Lubitsch
1939: Destry Rides Again, George Marshall con James Stewart
1940: Seven Sinners, Tay Garnett con John Wayne
1941: The Flame of New Orleans, René Clair
1941: Manpower, Raoul Walsh
1942: The Lady Is Willing, Mitchell Leisen
1942: The Spoilers, Ray Enright
1942: Pittsburgh, Lewis Seiler
1943: Show Business at War (curtiumetraxe)
1944: Follow the Boys, Edward E. Sutherland
1944: Kismet, William Dieterle
1946: Martin Roumagnac, Georges Lacombe con Jean Gabin
1947: Golden Earrings, Mitchell Leisen con Ray Milland
1948: A Foreign Affair, Billy Wilder con Jean Arthur
1949: Jigsaw, Fletcher Markle (apaición curtia)
1950: Stage Fright, Alfred Hitchcock con Jane Wyman
1951: No Highway in the Sky, Henry Koster, con James Stewart
1952: Rancho Notorious, Fritz Lang con Mel Ferrer
1956: The Monte Carlo Story, Samuel A. Taylor y Giulio Machi
1956: Around the World in 80 Days, Michael Anderson con David Niven, Charles Boyer, etc. (apaición curtia)
1957: Witness for the Prosecution, Billy Wilder con Charles Laughton y Tyrone Power
1958: Touch of Evil, Orson Welles con Charlton Heston y Janet Leigh
1961: Judgment at Nuremberg, Stanley Kramer con Spencer Tracy y Burt Lancaster
1962: Black Fox: The True Story of Adolf Hitler, Louis C. Stoumen (documental) (narradora)
1964: Paris, When It Sizzles, Richard Quine, con Audrey Hepburn y William Holden (apaición curtia)
1972: An Evening With Marlene Dietrich (I Wish You Love), Clark Jones (reportaxe sobro un conciertu en Londres)
1979: Just a Gigolo, David Hemmings con David Bowie
1984: Marlene, Maximilian Schell (documental) (voz)


== Esbilla musical ==


=== Cantares ===


=== Álbumes ===
1951: Marlene Dietrich Overseas
1954: Live at the Café de Paris
1959: Dietrich in Rio
1960: Wiedersehen mit Marlene
1964: Marlene singt Berlin
1964: Die neue Marlene
1964: Dietrich in London


=== Coleiciones ===
1949: Souvenir Album
1952: M.D. Live 1932-1952
1959: Lil Marlene
1969: Marlene Dietrich
1973: The Best of Marlene Dietrich
1974: Das war mein Milljöh
1982: Her Complete Decca Recordings
1992: The Marlene Dietrich Album
1992: Art Deco Marlene Dietrich
2007: Marlene Dietrich with the Burt Bacharach Orchestra


== Galería de semeyes ==

	Dietrich en delles películes
		
			
			
		
		
			
			
		
		
			
			
		
		
			
			
		
		
			
			
		


== Bibliografía ==
Maria Riva, Marlene Dietrich, Plaza y Janés, 1992. ISBN 84-01-35196-0.
Donald Spoto, Marlene Dietrich, el ángel azul, Ediciones B, 1992. ISBN 84-406-3161-8
Josef von Sternberg, Diversión en una lavandería china. Memorias, JC, 2002. ISBN 84-95121-23-9 (o Fun in a Chinesse Laundry)


== Referencies ==