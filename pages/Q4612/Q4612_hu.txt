Marlene Dietrich (Berlin, 1901. december 27. – Párizs, 1992. május 6.) eredeti nevén Marie Magdalene Dietrich német színésznő, énekesnő.


== Élete ==
Marlene Dietrich porosz rendőrtiszti családban született, apja Louis Erich Otto Dietrich, anyja Wilhelmine Elisabeth Josephine Felsing volt. A családnak Marie Magdalene mellett, aki később Marlenének nevezte magát, még egy lánya volt, az egy évvel idősebb Elisabeth. Az apa 1908-ban bekövetkezett halála után az anya 1914-ben férjhez ment egy porosz katonatiszthez.
Marlene zenei oktatásban részesült és 1918-ban a weimari Zeneművészeti Főiskolán hegedűművésznek tanult. 1921-től Berlinben folytatta tanulmányait. Az első színpadi szerepet Max Reinhardttól kapta.
1923-ban férjhez ment Rudolf Sieberhez, a következő évben megszületett Maria nevű lányuk. Marlene Dietrich életében 1930-ban bekövetkezett a hazai és nemzetközi siker Lola Lola szerepével A kék angyal című filmben, amely Heinrich Mann Ronda tanár úr regénye alapján készült. Szintén 1931-ben Oscar-díjra jelölték a Marokkó című filmbeli szerepéért.
Josef von Sternberg rendezővel együtt Amerikába utazott, és a Paramount Picturesszel kötött szerződést.
1936-ban elutasította Joseph Goebbels felkérését, hogy Németországban forgasson, annak ellenére, hogy a magas díjazás mellett szabad kezet kapott volna a forgatókönyvek és munkatársak kiválasztásában. A továbbiakban az Amerikai Egyesült Államokban játszott, olyan rendezők keze alatt, mint Alfred Hitchcock, Ernst Lubitsch, Orson Welles és Billy Wilder. 1939-ben felvette az amerikai állampolgárságot.
Miután Jean Gabin csatlakozott a francia ellenálláshoz, Dietrich is tenni akart valamit a hitleri rezsim elleni harcban. Ezért énekesnőként az amerikai katonáknak tartott előadásokat, a lehető legközelebb a frontvonalhoz. A második világháború végén az első amerikai csapatokkal Németországba érkezett, és sikerült viszontlátnia édesanyját és nővérét.
Politikai kiállása a hitleri náci ideológia ellen nemzetközi téren sok elismerést szerzett: 1947-ben megkapta a civilek által elérhető legmagasabb amerikai kitüntetést (Medal of Freedom), 1950-ben pedig a francia Becsületrend lovagja lett.
1953 után kizárólag énekesnőként lépett színpadra. Zenei kísérője 1955-től körülbelül 10 évig Burt Bacharach volt. 1961-ben forgatta az Ítélet Nürnbergben című filmet, majd 1978-ban az utolsót, a Dzsigolót.
Élete későbbi szakaszában az alkohol egyre nagyobb problémát jelentett. Egy 1975-ös ausztráliai fellépés után combnyaktörést szenvedett. A legutolsó filmszerepét, 1979-ben, tolószékben játszotta. A forgatás után párizsi lakásában teljesen visszavonultan élt. Évekkel később beleegyezett, hogy szerepeljen Maximilian Schell Marlene című dokumentumfilmjében (1984), de kizárólag a hangjával.
1992-ben Párizsban halt meg, hivatalosan szív- és veseelégtelenségben. Marlene Dietrichet kívánságának megfelelően Berlinben temették el.
Dietrich biszexuális volt: viszonya volt Ona Munson színésznővel és Mercedes de Acosta írónővel, szeretői között tartják számon ezenkívül a Kennedy család több tagját, Frank Sinatra amerikai énekest, Claudette Colbert amerikai színésznőt, James Stewart és Gary Cooper amerikai színészeket, Ernest Hemingway amerikai és G. B. Shaw angol írót, valamint Margo Lion színésznőt.
Marlene Dietrich életéről 2000-ben készült életrajzi film, Marlene címmel, Katja Flint és Herbert Knaup főszereplésével.
Dietrich 1978-ban kiadott életrajzi könyvét, Tiétek az életem címmel hazánkban is kiadták. A lánya, Maria Riva a kilencvenes évek elején írott könyve, a Marlene Dietrich az Amerikai Egyesült Államokban a bestsellerlisták élére került.
2002-ben Berlin díszpolgára lett.


== Filmek ==

So sind die Männer (Der kleine Napoléon)  Kis Napóleon, Georg Jacoby, 1922
Tragödie der Liebe A szeretet tragédiája, Joe May, 1922
Der Mensch am Wege  A férfi úton van, Wilhelm Dieterle, 1922/23
Der Sprung ins Leben  Az élet ugrása, Johannes Guter, 1922/23
Manon Lescaut, Arthur Robinson, 1925
Eine Dubarry von heute  A mai Dubarry, Alexander Korda, 1925/26
Der Tänzer meiner Frau  A feleségem táncosa, Alexander Korda, 1925/26
Madame wünscht keine Kinder [Az asszony nem akar gyermekeket], Alexander Korda, 1925/26
Kopf hoch, Charly!  Menj fel, Charly!, Willi Wolff, 1925/26
Der Juxbaron, Willi Wolff, 1925/26
Sein größter Bluff, Harry Piel, 1927
Café Electric, Gustav Ucicky, 1927
Prinzessin Olala, Robert Land, 1928/29
Ich küsse Ihre Hand, Madame, Robert Land, 1927/28
Die Frau, nach der man sich sehnt, Kurt Bernhardt, 1929
Das Schiff der verlorenen Menschen, Maurice Tourneur, 1929
Gefahren der Brautzeit, Fred Sauer, 1930
A kék angyal (Der blaue Engel), Josef von Sternberg, 1930
Marokko, Josef von Sternberg, 1930 (Gary Cooper-rel         )
Dishonored (X27), Josef von Sternberg, 1931
Shanghai Express, Josef von Sternberg, 1932
Blonde Venus, Josef von Sternberg, 1932
Song of Songs, Rouben Mamoulian, 1933
Die scharlachrote Kaiserin, Josef von Sternberg, 1934
Die spanische Tänzerin, Josef von Sternberg, 1935
Sehnsucht, Ernst Lubitsch und Frank Borzage, 1936
Allah kertje - The Garden of Allah, Richard Boleslawski, 1936
Perlen zum Glück, Frank Borzage, 1936
Tatjana, Jaques Feyder, 1937
Engel, Ernst Lubitsch, 1937
Asszonylázadás (Destry rides again), George Marshall, 1939
Das Haus der Sieben Sünden, Tay Garnett, 1940
Die Abenteurerin, René Clair, 1941
Herzen in Flammen, Raoul Walsh, 1941
The Lady is willing, Mitchel Leisen, 1942
Die Freibeuterin, Ray Enright, 1942
Pittsburgh, Lewis Seiler, 1942
Follow the Boys, Edward E. Sutherland, 1944
Kismet, William Dieterle, 1944
Martin Roumagnac, Georges Lacombe, 1946
Golden Earrings, Mitchell Leisen, 1947
Eine auswärtige Affäre, Billy Wilder, 1948
Jigsaw, Fletcher Markle, 1949
Die rote Lola, Alfred Hitchcock, 1950
Die Reise ins Ungewisse, Henry Koster, 1951
Engel der Gejagten, Fritz Lang, 1952
80 nap alatt a Föld körül, Michael Anderson, 1956
Die Monte Carlo Story, Samuel A. Taylor und Giulio Machi, 1957
A vád tanúja, Billy Wilder, 1957
A gonosz érintése, Orson Welles 1958
A nürnbergi per, Stanley Kramer, 1961
The Black Fox, The True Story Of Adolf Hitler, Louis C. Stoumen, 1962
Zusammen in Paris, Richard Quine, 1964
I wish you Love, Clark Jones, 1972
Schöner Gigolo, armer Gigolo, David Hemmings 1978
Marlene, Maximilian Schell, 1982/83


== Díjak, jelölések ==
Oscar-díj
1931 jelölés: legjobb női főszereplő – Marokkó
Golden Globe-díj
1958 jelölés: legjobb női főszereplő – A vád tanúja
German Film Awards
1980 díj: Életműdíj
Laurel-díj
1958 2. helyezés: legjobb női főszereplő – A vád tanúja


== Kitüntetések ==
Az 1923-ban felfedezett 1010-es kisbolygót róla nevezték el.
1947-1950: Medal of Freedom, az Amerikai Egyesült Államok hadügyminisztériuma által civileknek adható legmagasabb kitüntetés
1950: a francia Becsületrend lovagja
1960. október 31.: kitüntetés Izrael államtól
1963. március 3.: a belga király a Leopold rendjellel tüntette ki
1971: a francia Becsületrend tisztje
1989: a Francia Becsületrend parancsnoka
2002. május 16.: Berlin díszpolgára (posztumusz kitüntetés)


== Könyve magyarul ==
Tiétek az életem; ford. Sarlós Zsuzsa; Zeneműkiadó, Bp., 1985


== Jegyzetek ==


== Irodalom ==
Bradányi Iván: A kék angyal. Marlene Dietrich élete; Regun Press, Üllő, 2005
Gilles Plazy: Az igazi Marlene Dietrich; ford. Laky Krisztina; Jószöveg Műhely, Bp., 2006
C. W. Gortner: Az isteni Marlene. Életrajzi regény; ford. Kovács Kristóf; Tericum, Bp., 2017


== További információk ==

Hivatalos oldal 
Marlene Dietrich a PORT.hu-n (magyarul) 
Marlene Dietrich az Internetes Szinkronadatbázisban (magyarul) 
Marlene Dietrich az Internet Movie Database-ben (angolul) 
Marlene Dietrich a Rotten Tomatoeson (angolul) 
Marlene Dietrich az AlloCiné weboldalán (franciául)
Marlene Dietrich Profile. famousfix.com. (Hozzáférés: 2023. július 2.)
Hivatalos oldal Archiválva 1996. december 28-i dátummal a Wayback Machine-ben (angolul)
www.puettner.com (angolul) (németül)
Marlene Dietrich Collection – Berlini Filmmúzeum (angolul)
The Legendary, Lovely Marlene (angolul)
www.marlenedietrich-filme.de (németül)