Mimaras Sinanas, pilnas titulas Kodža Mimaras Sinanas Aga („Aga Sinanas, didysis architektas“, osm. قوجه معمار سنان آغا = Koca Mi'mâr Sinân Âğâ; 1489 m. balandžio 15 d. – 1588 m. birželio 8 d.) – žymiausias Osmanų imperijos architektas ir inžinierius.


== Biografija ==
Gimė krikščionių (nežinoma – graikų, armėnų, albanų ar turkų) šeimoje Kapadokijoje (netoli Kaiserio), pakrikštytas Josifo vardu. 1512 m. buvo pašauktas į janyčarus, atvyko į Konstantinopolį, priėmė islamą. Tarnaudamas gavo karo inžinieriaus išsilavinimą, dalyvavo sultonų karo žygiuose, pastatė tiltų, karinių įrenginių. Mimaras Sinanas dalyvavo Balkanų užkariavimo žygiuose, Belgrado užėmime.
1538 m. Sinanas tapo Osmanų imperijos vyriausiuoju architektu. Jo kūrybai įtakos turėjo Bizantijos architektūra (daugiausia – Šv. Sofijos soboro Konstantinopolyje). Pradėjęs nuo nesudėtingų mečečių ir viešųjų pastatų, maždaug nuo 1570 m. Mimaras Sinanas sukūrė savo žymiausius kūrinius.


== Darbai ==
Mimarui Sinanui priskiriama >370 įvairiausių statinių. Jis suprojektavo 159 mečetes, 45 mauzoliejus, 74 medreses, 38 rūmus, 31 karavansarajų, 56 pirtis, 3 ligonines, 9 tiltus, keletą akvedukų, viešųjų virtuvių (imaretų), kriptų. ~200 jo suprojektuotų statinių tebėra išlikę Turkijoje, Makedonijoje, Bulgarijoje, Sirijoje, Kryme ir kitur.
Žymiausi darbai:

Chusruvijos mečetė (1547 m., Alepas)
Mihrimah Sultan mečetė (1548 m., Stambulas)
Šachzadės mečetė (1548 m., Stambulas)
Suleimanijos mečetė (1557 m., Stambulas)
Sultono Selimo mečetė ir medresė (1559, 1567 m., Damaskas)
Riustemo Pašos mečetė (1562 m., Stambulas)
Sokolu Mehmeto Pašos mečetė (1572 m., Stambulas)
Selimijos mečetė (1574 m., Edirnė, pasaulio paveldo paminklas)
Selimijos mečetė (1575 m., Stambulas)
Banja Baši mečetė (1576 m., Sofija)
Mehmedo Pašos Sokolovičiaus tiltas (per Driną; 1577 m., Višegradas, pasaulio paveldo paminklas)

		
			
			
		
		
			
			
		
		
			
			
		
		
			
			
		


== Šaltiniai ==