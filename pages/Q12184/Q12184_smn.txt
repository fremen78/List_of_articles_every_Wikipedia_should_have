Pandemia (tovláá kreikakielâ sanijgijn πᾶν pan "puoh" já δῆμος demos "ulmuuh") lii epidemia mii lii levânâm maŋgáid nanamáid teikkâ maailmvijđosávt.
Pandemiah láá lamaš ovdâmerkkân koskâääigi čapis sorme, 1800- já 1900-lovoin čiččâm pandemiad tovâttâm kolera já ivij 1918–1919 espanjatavdâ. Uđđâsumos pandemia lii kiđđuv 2020 maailmvijđosávt levânâm koronapandemia COVID-19. 


== WHO 6 uhketääsi ==
Maailm tiervâsvuotâorganisaatio WHO addel ellein vuálgám virustavdâi pandemiariiskâ miäruštâlmân kuttâ uhketääsi:

Uhketääsi 1: Ellei viruseh iä toovât taavdâid ulmuin.
Uhketääsi 2: Taavdâ njuámmum ellest ulmui lii aiccum. Máhđulâš pandemiauhke.
Uhketääsi 3: Motomeh ovtâskâs ulmuuh puáccájeh influenssavirus keežild. Njuámmum ij čuuvtij njuámu ulmust nuubán.
Uhketääsi 4: Lii čaittum, et tavdâ njuámu ulmust nuubán. Tavdâ leevvân siärvustáásán. Merhâšittee pandemiariskâ.
Uhketääsi 5: Tavdâ njuámu ulmust nuubán aainâs-uv kyevti enâmist. Ollâ pandemiavaarâ.
Uhketääsi 6: Virus leevvân kukkenorroo enâmân. Pandemia joođoost.