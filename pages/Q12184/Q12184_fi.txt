Pandemia tarkoittaa maailmanlaajuisesti levinnyttä epidemiaa. Sana tulee kreikan sanoista pan ’kaikki’ ja demos ’ihmiset’.
Tauti ei välttämättä ole pandemia, vaikka siihen kuolisi paljon ihmisiä. Esimerkiksi syöpiin on kuollut erittäin paljon ihmisiä, mutta niitä ei katsota pandemiaksi, koska syöpä ei ole tarttuvaa (paitsi poikkeustapauksissa, kts. klonaalisesti tarttuva syöpä). Toisaalta tartuntatautikaan ei välttämättä ole pandemia, ellei se ole levinnyt laajalle alueelle. Viimeisin pandemia on 11. maaliskuuta 2020 julistettu SARS-CoV-2-viruksen aiheuttama koronavirustauti COVID-19.
Maailman terveysjärjestö WHO:n 2024 julkaiseman arvion mukaan noin kolmeakymmentä taudinaiheuttajaa voidaan pitää pandemiariskinä. Arvioinnissa tarkasteltiin yli 1600 ihmiselle patogeenista virusta ja bakteeria.


== Pandemian ehdot ==
Maailman terveysjärjestön mukaan pandemia voi syntyä, kun kolme ehtoa täyttyy:

uusi tauti ilmaantuu
taudin vaikuttava tekijä vaikuttaa ihmisiin aiheuttaen vakavaa sairautta
taudin vaikuttava tekijä leviää helposti ja vahvistuu
Pandemioita ovat olleet esimerkiksi keskiajalla musta surma, 1800- ja 1900-luvuilla seitsemän pandemiaa aiheuttanut kolera ja vuosien 1918–1920 espanjantauti. 
Lintuinfluenssan on pelätty laajenevan pandemiaksi. Tämä kuitenkin edellyttäisi viruksen muuntumista ilmateitse ihmisestä toiseen tarttuvaksi, eikä varmistettuja ihmisestä toiseen tapahtuneita tartuntoja ole raportoitu. Meksikossa keväällä 2009 havaitun lintuinfluenssan muunnoksen, sikainfluenssan, WHO julisti pandemiaksi 11. kesäkuuta 2009. Viimeksi vuodenvaihteessa 2019–2020 Kiinassa alkunsa saanut koronaviruksen aiheuttama COVID-19 julistettiin pandemiaksi 11. maaliskuuta 2020.


== WHO:n pandemia-asteikko ==
Maailman terveysjärjestö WHO käyttää kuusipykäläistä asteikkoa arvioidessaan eläinperäisten virustautien pandemiariskiä.

Uhkataso 1: Eläinten virukset eivät aiheuta tartuntoja ihmisissä.
Uhkataso 2: Tartunta ihmiseen vahvistettu. Mahdollinen pandemiauhka.
Uhkataso 3: Influenssavirus aiheuttaa yksittäisiä sairastumisia ihmisissä. Rajoitettu tarttuvuus ihmisestä ihmiseen.
Uhkataso 4: Tauti tarttuu todistetusti ihmisestä ihmiseen. Tauti leviää yhteisötasolle. Merkittävä pandemiariski.
Uhkataso 5: Tauti tarttuu ihmisestä toiseen ainakin kahdessa maassa. Voimakas pandemian vaara.
Uhkataso 6: Virus leviää etäällä olevaan maahan. Pandemia meneillään.


== Suuria pandemioita ==
Antoninuksen rutto 164–180
Cyprianuksen rutto 250–270
Justinianuksen rutto 541–542 ja myöhemmin
Musta surma 1346–1353
1510 influenssapandemia 1510
Ensimmäinen kolerapandemia 1817–1821
Toinen kolerapandemia 1826–1837
Kolmas kolerapandemia 1841–1862
Kolmas ruttopandemia 1850–1950
Neljäs kolerapandemia 1864–1875
Viides kolerapandemia 1881–1896
Ryssänkuume 1889–1890
Kuudes kolerapandemia 1899–1923
Espanjantauti 1918–1920
Aasialainen influenssa 1957–1958
Seitsemäs kolerapandemia 1961–1975
Hongkongilainen influenssa 1968–1969
2000-luvun pandemioita:

Sikainfluenssa 2009–2010
COVID-19 2019–


== Katso myös ==
Pandemian vakavuusasteikko


== Lähteet ==


== Aiheesta muualla ==
Kansallinen varautumissuunnitelma influenssapandemiaa varten.  Helsinki:  Sosiaali- ja terveysministeriö, 2012.  Teoksen verkkoversio (viitattu 24.3.2020).
Pandemiavarautumisen suojain- ja lääkevarautumisen tarpeita selvittävän työryhmän raportti.  Helsinki:  Sosiaali- ja terveysministeriö, 2008.  ISBN 978-952-00-2730-8  Teoksen verkkoversio (viitattu 24.3.2020). (Arkistoitu – Internet Archive)
Yhteiskunnan elintärkeiden toimintojen turvaamisen strategia.  (Valtioneuvoston periaatepäätös)  Puolustusministeriö, 23.11.2006.  ISBN 951-25-1727-2  Teoksen verkkoversio (viitattu 24.3.2020).