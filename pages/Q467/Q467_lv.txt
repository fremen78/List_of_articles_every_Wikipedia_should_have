Sieviete ir cilvēka sievišķais dzimums. Termins ‘sieviete’ parasti tiek attiecināts uz pieaugušu cilvēku, bet ar terminu ‘meitene’ apzīmē sievišķā dzimuma bērnu vai jaunieti. Socioloģijā un psiholoģijā šis termins tiek attiecināts arī uz personas dzimtes indentitāti. Sieviete pēc dzimumpiederības tiek atšķirta no vīrieša.


== Sievietes bioloģija un dzimums ==
Bioloģiski sievieti raksturo sieviešu reproduktīvie dzimumorgāni, kuru loma ir bērna ieņemšana, iznēsāšana un barošana. Sievietes hromosomas ir XX atšķirībā no vīrieša XY.
Kaut arī sieviešu dzimstība ir zemāka nekā vīriešu (attiecība 2016. gadā bija aptuveni 100:103), pateicoties ilgākam sieviešu vidējam dzīves ilgumam šī attiecība izlīdzinās, un starp vecāka gada gājuma cilvēkiem sieviešu ir vairāk nekā vīriešu. Kopējā pasaules sieviešu un vīriešu attiecība ir 100:101,5. Starp 65 gadu un vecākiem cilvēkiem šī attiecība ir vairs tikai 100:80,5.


== Sievietes loma sabiedrībā ==
Sabiedrībā bieži tiek nošķirtas dzimumu lomas un tiesības. Sievietes loma ģimenē bieži vien ir mātes statuss, viņu uzdevums ir bērnu zīdīšana, to aprūpe, izglītošana un aizsargāšana. Lielākajā daļā sabiedrisko iekārtu sievietēm vēsturiski ir tikusi atvēlēta otršķirīga loma un sieviešu tiesības ir bieži vairāk ierobežotas nekā vīriešu tiesības. Sievietes lomu un tiesības kopš 19. gadsimta beigām, jo sevišķi Rietumeiropā un Ziemeļamerikā, būtiski ir ietekmējis feminisms.


=== Feminisms ===

Feminisms ir ideoloģiju un politiski sociālo kustību kopums, kuru mērķis ir panākt dzimumu līdztiesību, balstoties uz principu, ka sievietes un vīrieši ir tiesībās vienlīdzīgi cilvēki. Ar feminismu saistītās ideoloģijas un sociālās kustības ir rīkojušas kampaņas par sieviešu civiltiesībām (līgumtiesības, īpašuma tiesības, vēlēšanu tiesības), par tiesībām uz abortu, par kontracepcijas līdzekļu pieejamību un grūtnieču aprūpi, par aizsardzību no vardarbības ģimenē, pret seksuālu uzmācību un izvarošanu, par darba tiesībām, ieskaitot dzemdību atvaļinājumu, un līdzvērtīgu darba atalgojumu, kā arī pret citām diskriminācijas formām.


== Sieviešu sports ==

Mūsdienas sievietes gan amatieru, gan profesionālā līmenī sporto teju vai visos sporta veidos. Sieviešu līdzdalība un popularitāte dažādos sporta veidos strauji pieauga 20. gadsimtā, it īpaši gadsimta pēdējos 25 gados, atspoguļojot pārmaiņas mūsdienu sabiedrībā. Lai gan līdzdalības un snieguma līmenis dažādās valstīs un sporta veidos joprojām ir ļoti atšķirīgs, mūsdienās sieviešu sporta veidi ir plaši atzīti visā pasaulē. Atsevišķos gadījumos sieviešu dalība konkrētā sporta veidā ir populārāka nekā vīriešu, piemēram, daiļslidošanā. Daudzos sporta veidos sievietēm ir atšķirīgi sacensību noteikumi nekā tā paša sporta veida vīriešiem.


== Terminoloģija ==
Sieviete pēc statusa, vecuma un citām pazīmēm sauc dažādos vārdos. Šeit ir neliels uzskaitījums ar tiem:


== Atsauces ==


== Ārējās saites ==
 Vikikrātuvē par šo tēmu ir pieejami multivides faili. Skatīt: Sieviete.
Encyclopædia Britannica raksts (angliski)
Brockhaus Enzyklopädie raksts (vāciski)
Katoļu enciklopēdijas raksts (angliski)