Kanstityuushan a wah set a fondamental prinsipl ar extablish prisident askaadn tu we a stiet ar ada aaganizieshan goban. Demya ruul tugiada mekop, i.e. kanstityuut, waa di hentiti. Wen demya prinsipl raitdong ina wan singgl dakiument ar set a liigal dakiument, demde dakiument kiah se fi embadi wah raitdong kanstityuushan; ef deh raitdong ina wan singgl kampriensiv dakiument, deh se iembadi a kuodifai kanstityuushan.
Kanstityuushan kansoern difrah-difrah lebl a aaganizieshan, frah savrin stiet tu kompini ah aninkaaparietid asosieshan. A chriiti we extablish wah intanashinal aaganizieshan a fii kanstityuushan azwel, az tu ou iwuda difain ou daade aaganizieshan kanstityuut. Widin stiet, a kanstityuushan difain di prinsipl we di stiet bies pah, di prosiija fi ou laa mek ah bai uu. Som kanstityuushan, espeshal kuodifai kanstityuushan, azwel ak az limit tu stiet powa, bai extablish lain we di stiet ruuladem kyaah kraas, laka fondamental raits. Wah egzampl a di kanstityuushan a di Yunaitid Stiet a Amoerka.
Di Kanstityuushan a India a di langgis raitdong kanstityuushan a heni savrin konchri ina di wol, far ikantien 444 aatikl ina 22 paat, 12 shedyuul ah 118 amenment, wid 117,369 wod ina ihIngglish-languij chranslieshan, wails di Yunaitid Stiet Kanstityuushan a di shaatis raitdong kanstityuushan, we kantien sebm aatikl ah 27 amenment, ah tuotal a 4,400 wod.


== Refrans ==