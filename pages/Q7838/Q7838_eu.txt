Swahilia (Kiswahili) niger-kongo familiako hizkuntza da, Afrikako nagusietarikoa, ingelesa, frantsesa, portugesa eta arabierarekin batera. Bost milioi pertsonak lehen hizkuntzatzat daukate eta beste 30-50 milioik bigarren hizkuntzatzat. Bantu hizkuntza da, zulua, xhosa, lingala, kikongoa eta sothoa bezala.
Afrikako ekialdean mintzatzen da (bertako zenbait herrialdetako lingua franca da) eta Tanzania, Kenya eta Ugandan ofiziala da.


== Jatorria ==
Jatorria ez da zehatza, baina Afrikako Indiako ozeanoko kostaldean dago, komunitate bantu, arabiar eta pertsiarrek osatzen duten Zanzibar uhartean bereziki, VIII. eta XII. mendeen artean swahili zibilizazioa sortu baitzen bertan. Kristau aroko XVIII. mendetik aurrera, alfabeto arabiarrez idatzitako literatura du eta ezagutzen den lehen lanetako bat Utenzi wa Tambuka (Tambukaren kantua) izeneko olerki epikoa da, 1728an datatua.


== Egungo egoera ==
Uganda, Tanzania eta Kenyako hizkuntza ofiziala da, baita Afrikako Batasunekoa ere (ingelesa, frantsesa, arabiera, gaztelania eta portugesarekin batera). Kongoko Errepublika Demokratikoan hizkuntza nazionaltzat hartzen da. 80 milioi pertsonak erabiltzen dute Ekialdeko Afrikan eta lingua francatzat dute, beste hizkuntza batzuk hitz egiten diren arren. Bitxia bada ere, inkesta soziolinguistikoek erakutsi dute bertako biztanleen % 2k soilik duela ama-hizkuntzatzat. Kalkuluen arabera, swahilia hitz egiten dutenak 120 eta 150 milioi pertsona inguru dira.
Swahili hiztun-komunitatea etengabe haztea aurreikusten da, batez ere, Kenya eta Tanzaniako hezkuntza-erakundeek emandako garrantziagatik. Izan ere, bertako hizkuntza ofiziala da, eta komunitate afroamerikarrak interes handia du panafrikar eraikuntzan bertako hizkuntza gisa zabaltzeko.


=== Hiztunen geografia ===
Tanzania 540.837 hiztun
Kenya 131.000
Somalia 40.000
Mozambike 9.232
Burundi 6.356
Komoreak 2.744
Uganda 2.330
Hegoafrika 1.000
Ruanda
Kongo (KED)
Malawi
Oman


== Hizkuntzaren deskribapena ==
Hizkuntza eranskaria eta malgua da: hitz bakoitza argi eta garbi bana daiteke, esanahi gramatikal zehatz samarra duten hizkietan.


=== Etimologia ===
Swahili hitza arabieran duen baliokide fonetikotik datorrela ontzat emanez gero, hitzak "kostaldeak" esan nahi bide du.


=== Alfabetoa ===
Alfabeto arabiarraz idatzi zen XVIII. mendera arte baina, gaur egun, latindar alfabetoa erabiltzen da. Ortografia modernoa oso fonemikoa da eta, horregatik, haren irakurketa eta ahoskera nahiko errazak dira.


=== Hizkuntza emaileak ===
Swahilia bantu-hizkuntza bada ere, beste hizkuntza batzuetatik edaten du; hala nola, arabiera, ingeles, portuges, hindi, persiera eta malgaxearen eragina nabari daiteke, ondorengo taulan zehazten denez:


=== Fonologia ===
Ondorengo azalpenetan IPA transkripzioak erabiliko dira; laguntza behar izanez gero, erabili IPA swahili edo IPA.


==== Bokalak ====
Swahili estandarrak bost bokal fonema ditu: /ɑ/, /ɛ/, /i/, /ɔ/ eta /u/. Ellen Contini-Moravaren arabera, bokalak ez dira inoiz neutralizatzen, azentua edozein dela ere. Hala ere, Edgar Polomé-ren arabera, bokalak era ezberdinean ahoskatzen dira testuinguruaren arabera: hark dioenez, /ɛ/, /i/, /ɔ/ eta /u/ bokalak silaba azentudunetan bakarrik ahoskatzen dira. Silaba edo kontsonante aurresudurkarien aurrean, berriz, /e/, /ɪ/, /o/ eta /ʊ/ gisa ahoskatzen dira.
Era berean, hizkuntzalari beraren arabera, /ɑ/ w-ren ondoren bakarrik ahoskatzen omen da horrela; beste egoera batzuetan, [a] gisa ahoskatzen da (batez ere /j/ (y)-ren ondoren). Hitzaren amaieran, berriz, a [ə] gisa ahoska daiteke.
Gainera, swahilik inoiz bokalak luzeak ere ditu; kasu horretan, bi bokal idazten dira. Adibidez: kondoo hitza historikoki kondolo izan bide zenez, azken bi letren arteko l galduta, prozesu historiko baten ondorioz, dialekto gehienetan, errepikatzen diren bi bokalen arteko l erori baitzen. Edonola ere, bokal luze horiek ez dira fonemikotzat jotzen.


==== Kontsonanteak ====


=== Dialektoak ===
Gaur egungo eredu estandarra Zanzibarreko Harrizko Hirian erabiltzen den kiunguja dialektoan oinarrituta dago. Horretaz gain, hizkuntzak anitz dialekto ditu, eta horietako batzuk ulergaitzak dira beraien artean. Adibidez, Jouni Filip Maho (2009) ikerlariak honako hauek hizkuntza desberdintzat jotzen ditu:

Kimwani Kerimba uharteetan eta Mozanbikeko iparraldeko kostan hitz egiten da.
Chimwiini gutxiengo etnikoek Barawa herrian eta inguruetan hitz egiten dute, baita Somaliako hegoaldeko kostan ere.
Kibajuni, Kitikuu eta Kigunya izenez ere ezaguna, Bajuni gutxiengo talde etnikoak hitz egiten du, bai Somalia eta Kenya arteko mugako bi aldeetan, eta baita Bajuni Irletan ere (Lamu artxipielagoko iparraldeko partea).
Sokotrako swahilia (galdua).
Gainerako dialektoak bi taldetan banatzen ditu ikerlariak:

Mombasa–Lamuko swahilia
Lamu
Kiamu Lamu (Amu) irlan eta inguruan hitz egiten da.
Kipate Pate uharteko dialektoa da eta jatorrizko kingozi dialektoaren gertukoenetzat jotzen dute.
Kingozi Indiako Ozeanoko kostan, Lamu eta Somalia artean erabiltzen den antzinako dialekto bat da. Olerkigintzan erabiltzen da maiz, eta askok swahiliaren jatorritzat hartzen dute.
Mombasa
Chijomvu Mombasa inguruko azpidialekto bat da.
Kimvita Mombasako dialekto nagusia da (“Mvita” ere deitzen zaio. Hitz horrek guda esan nahi du, eta gertatutako guda ugariei egiten die erreferentzia).
Kingare Mombasa inguruko azpidialekto bat da.
Kimrima Pangani, Vanga, Dar es Salaam, Rufiji eta Mafia uhartearen inguruan hitz egiten da.
Kiunguja Zanzibarreko Harrizko Hirian hitz egiten da, baita Unguja uhartean (Zanzibar) ere bai.
Mambrui, Malindin hitz egiten den dialektoa.
Chichifundi, Kenyako hegoaldeko kostako dialektoa.
Chwaka
Kivumba, Kenyako hegoaldeko kostako dialektoa.  
Nosy Be (Madagaskar).
Pembako Swahilia
Kipemba Pemba uharteko dialekto bat da.
Kitumbatu and Kimakunduchi Zanzibarreko landa eremuan erabiltzen diren dialektoak dira.
Makunduchi
Mafia, Mbwera inguruan hitz egiten da.
Kilwa (galdua)
Kimgao Kilwa inguruan eta hegoaldean hitz egiten zen.
Mahok komoreerako hainbat dialeko hirugarren talde batean biltzen ditu. Nolanahi ere, autoritate gehienek diote komoreera sabaki (Ipar ekialdeko kostako hizkuntza bantuen familia) hizkuntza bat dela, swahiliaren desberdina.


=== Hiztegia ===


==== Oinarrizko hitz batzuk ====
chumba: gela
choo: komun
hoteli ya chakula: jatetxe
chakula: janari
meza: mahai (portugesezko mesatik)
baridi: hotz
chumvi: gatz
kahawa: kafe
chai: te
sukari: azukre (arabierazko sukkaretik)
nyama: haragi
sasa: orain
zaidi: gehiago
chache zaidi: gutxiago
pole pole: polikiago
hakuna matata / hakuna matatizo / hamna matatizo: arazorik gabe
jua kali: eguzki handia
rafiki: lagun
kulia: eskuin
kushoto: ezker
kilomita: kilometro
gari: kotxe
pikipiki: motor (ibilgailu)
mafuta: gasolina
dala dala: autobus
kusema: hitz egin


==== Zenbakiak ====
sifuri: zero
moja: bat
mbili: bi
tatu: hiru
nne: lau
tano: bost
sita: sei
saba: zazpi
nane: zortzi
tisa: bederatzi
kumi: hamar
kumi na moja: hamaika
ishirini: hogei
a kwanza: lehenengo
a pili: bigarren


==== Hilabeteak ====
januari: urtarril
februari: otsail
machi: martxo
aprili: apiril
mei: maiatz
juni: ekain
julai: uztail
agosti: abuztu
septemba: irail
oktoba: urri
novemba: azaro
desemba: abendu


== Erakundeak ==
Baraza la Kiswahili la Taifa (BAKITA) Tanzaniako gobernuak kudeatutako erakundea da, hizkuntza arautzen duena.


== Hedabideak ==
Bongo Radio (Tanzania).


== Erreferentziak ==


== Kanpo estekak ==
Kiswahili.net
BAKITAren webgunea
Sw-En hiztegia on-line (Kamusi Project)
Datu etnografikoak
Bongo Radioren webgunea
BBCren webgunea swahiliz