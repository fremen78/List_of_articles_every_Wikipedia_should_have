Tullei vai Döl om erazvuiččiden gazoiden valuiden likund, puhub gorizontaližhe čuradushe atmosferas. Mal se om il'man valud, todas sän vajehtusid i levitadas sadegid, märitas metril sekundpigudes paksumba kaiked.
Tulleid erinesoiš vägen mödhe: brizaspäi uraganhasai. Klassificiruidas masštaban, hätkeližusen (torokoikaz tullei, briz, fön, musson, passat), čuradusen i augotižlibundan mödhe mugažo. Kaikenaigaižed kovad tulleid voidas veda travijoihe valatoitusihe ümbrištos (erozijad i m. e.). Lühüdaigaine kova tullei voib mureta ristitun sauvusid.
Ristitun ižanduz kävutab tullein energijad, elektrostancijad-tulleifermad sätas elektrust pahoita čudegita. Enččel levitadud avaros purehlaivad i tulleimellicad radoiba tullein abul, nügüd' il'mšurud i jahtad ottas kävutamižhe tullein väged. Tullei abutab levitada kazmusiden semnid.


== Tulleihe sidodud vepsän tärtused ==
Lendandtullei — loptuh-läžund.
Muiged tullei — tullei vilunke.
Tulleikibu — läžund tullein rahkoišpäi.
Tulleipeza — kuhmun toižend pus.


== Tulleihe sidodud vepsän muštatišed da ozoitesed ==


=== Muštatišed ===

Dölota koivuine ei koiverdelde.
Koir nutab, tullei kandab.
Kuna döl, sinnä i mel'.
Pohjoižtulleiš eile lämäd, emindamas eile mamad.
Päivnouzm ei heita tullein puhundad, kuni ei vihmu; ak ei heita lajindad, kuni ei itke.
Tullei päs käveleb.


=== Ozoitez ===

Vellen hebošt ei voi tabata, sizaren laudruzuid ei voi kerata. (ahav da taivaz)


== Kacu mugažo ==
Päiväižtullei
Tulleihein


== Homaičendad ==