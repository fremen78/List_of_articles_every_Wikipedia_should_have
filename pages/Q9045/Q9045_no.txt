Chanakya (sanskrit: चाणक्य Cāṇakya; født ca. 375 f. Kr., død ca. 283 f. Kr.) var et indisk universalgeni som var aktiv som lærer, forfatter, strateg, filosof, økonom, jurist og politiker. Han identifiseres tradisjonelt med Kauṭilya eller Viṣṇugupta som forfattet den politiske avhandlingen Arthashastra, en tekst som er datert til det 4. eller 3. århundre f.Kr. På bakgrunn av dette verket betraktes han som en pioner innen statsvitenskap og økonomi i India. Hans bøker gikk tapt i det 6. århundre og ble ikke gjenoppdaget før tidlig i det 20. århundre.
Rundt 321 f.Kr. hjalp Chanakya den første keiseren i Mauryariket, Chandragupta Maurya, å komme til makten, og han er gitt mye av æren for etableringen av dette riket. Chanakya var den ledende rådgiveren for både keiser Chandragupta Maurya og hans sønn Bindusara.


== Referanser ==