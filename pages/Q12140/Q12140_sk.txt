Liek je prípravok používaný v diagnostike alebo terapii ochorení. Je zložený z liečiv (účinných látok) a pomocných látok upravovaných do určitej liekovej formy (masť, sirup, tableta, injekcia).


== Dôležité definície lieku ==


=== Slovenský liekopis I ===
Liek je produkt získaný z liečiv a farmaceutických pomocných látok určitým technologickým postupom, všeobecne prispôsobený na to, aby sa v ňom obsiahnuté liečivo mohlo aplikovať a uplatniť tak biologický účinok, ktorého je nositeľom. Liek má liekovú formu.


=== Slovenská legislatíva ===
Liek je liečivo alebo zmes liečiv a pomocných látok upravených technologickým procesom do liekovej formy a určených na ochranu pred chorobami, na diagnostiku chorôb, liečenie chorôb alebo na ovplyvňovanie fyziologických funkcií. (ods. 5)
Liek je aj prírodná liečivá voda, ak spĺňa požiadavky na kvalitu, účinnosť a bezpečnosť a má udelené povolenie na uvedenie na trh podľa § 20 ods. 1. (str. 28)
Upozornenie: V legislatíve ČR pojem léčivo zahŕňa definície slovenských pojmov liek aj liečivo. Pre slovenský pojem liek je ekvivalentný pojem léčivý přípravek a slovenskému pojmu liečivo zodpovedá český pojem léčivá látka. Pre ďalšie informácie porovnajte slovenské články Liek a Liečivo s českým článkom Léčivo. Napríklad Aspirin® je liek(sk) a léčivý přípravek(cs), kyselina acetylsalicilová je liečivo(sk) a léčivá látka(cs), ale léčivo(cs) je Aspirin aj kyselina acetylsalicilová.


== Lieková forma ==
Lieková forma je charakteristika lieku. Opisuje jeho tvar a vnútornú štruktúru. Liek ju získava vo výrobe a podľa nej sa riadi jeho použitie. 


== Triedenie liekov ==
Rôznosť zloženia a použitia liekov umožňuje použiť mnoho spôsobov triedenia. Na druhej strane množstvo odborov, ktoré sa liekmi zaoberajú vedie k tomu, že sa v praxi skutočne využíva pestrá škála systémov triedenia. Z hľadísk z ktorých sú lieky triedené spomeniem farmakologické, chemické (farmakochemické - farmaceutická chémia), technologické (galenika, farmaceutická technológia), medicínske (indikačné skupiny, aplikačné cesty), ekonomické (kategorizácia liekov), právne (výdaj liekov na recept, obmedzenia vo výdaji). Uvedené hľadiská triedenia liekov nie su vzájomne nezávislé a najbežnejšie spôsoby triedenia často využívajú viacero aspektov lieku naraz.


=== Anatomicko-terapeuticko-chemický klasifikačný systém ===
pozri aj hlavný článok Anatomicko-terapeuticko-chemický klasifikačný systém
Ako je vidieť už z názvu ATC klasifikácia využíva na triedenie najbežnejšiu indikáciu lieku, jeho farmakológiu, ale aj chemickú štruktúru. Dôležité je, že každý samostatný liek je zatriedený len v jedinej kategórie (má jediný ATC kód).


=== Indikačné skupiny ===
Indikačné alebo terapeutické skupiny liekov sú v porovnaní s ATC klasifikáciou starší systém triedenia liekov. Zásadný rozdiel oproti ATC klasifikácii je, že jediný liek môže byť zadelený do viacerých indikačných skupín.


=== Technologické aspekty ===
Existuje niekoľko spôsobov delenia liekov na základe ich liekovej formy. Keďže od liekovej formy závisí aj spôsob aplikácie, uvádzam ju v tejto skupine tiež. 


==== Disperzný systém ====
Lieky sú viaczložkové systémy kde je niektorá zložka rozptýlená (dispersum) v inej zložke (dispergens). Z tohto hľadiska rozlišujeme lieky: 

homogénne a heterogénne, podľa toho, či sú fyzikálne vlastnosti systému vo všetkých miestach rovnaké, alebo sú jednotlivé časti oddelené rozhraním.
jednofázové a viacfázové, podľa počtu fáz systému.
mono formné a poly formné, podľa toho, či majú dispergované častice rovnaký alebo rôzny tvar.
mono disperzné a poly disperzné, podľa toho, či majú rozptýlené častice rovnakú veľkosť.
podľa veľkosti častíc môžu byť disperzie molekulové (iónové), kolo idné a hrubé
podľa skupenstva môžu byť plynné, kvapalné, polotuhé a tuhé


==== Aplikačná cesta ====
Aplikačná cesta je výrazne závislá od liekovej formy. V skutočnosti je však lieková forma vyvinutá preto, aby bola aplikácia lieku maximálne bezpečná, jednoduchá, pohodlná a aby sa účinná zložka lieku dostala na miesto účinku v organizme.
Rôzne spôsoby aplikácie sa zvyčajne radia do troch základných skupín: 

Enterálne (gastrointestinálne) podávané lieky sú lieky podávané cez tráviaci systém. Delíme ich ďalej na orálne, ktoré pôsobia lokálne v ústnej dutine alebo sa vstrebávajú a pôsobia systémovo, a perorálne, ktoré postupujú ďalej tráviacou trubicou a vstrebávajú sa (alebo pôsobia) v žalúdku alebo v črevách.
Parenterálne lieky sa dostávajú na miesto účinku porušením kožnej bariéry, najčastejšie injekčne.
Topické lieky aplikujeme na povrch tela alebo do telesných dutín.


=== Príklad zatriedenia lieku ===
Liek: IBALGIN® 200 

Zatriedenie do ATC systému: M01AE01 - Ibuprofén
Indikačné skupiny: antireumatikum, antiflogistikum, antiuratikum, analgetikum-antipyretikum
Lieková forma: Filmom obalená tableta (tuhá lieková forma, heterogénny disperzný systém)
Perorálna aplikácia
Informácie o cene, doplatku pacienta a o úhrade jednotlivých liekov;


== Liek - druhy/príklady ==
abluencium
absorbencium
abstergencium
antastmatikum
antidiabetikum
antihistaminikum
neurotonikum
sedatíva
topiká
antibiotiká


== Referencie ==


== Pozri aj ==
abúzus
liečivo


== Iné projekty ==

 Wikicitáty ponúkajú citáty   od alebo o Liek


== Externé odkazy ==
FILIT – zdroj, z ktorého pôvodne čerpal tento článok.
LiekInfo - databáza liekov na Slovensku, s aktuálnymi doplatkami pacientov