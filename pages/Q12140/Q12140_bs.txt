Lijek (lat. medicamentum, njem. Medikament, engl. Medicine) je svaka biološka supstanca koja se ne unosi u organizam kao hrana. Svaki lijek se koristi u tačno propisanu svrhu, u tačno propisanoj dozi (količini). Obično se lijekovi propisuju od strane ljekara, u vidu recepta, na kome je precizirano u koje vrijeme, u kojoj količini i koliko dugo je potrebno uzimati lijek. Većina lijekova se upotrebljava u svrhu liječenja bolesti, ublažavanja simptoma i sl. Lijekovi mogu biti:

prirodnog porijekla (biljnog, životinjskog i mineralnog)
polusintetičkog porijekla
sintetičkog porijekla


== Načini uzimanja lijekova ==
Lijekovi se mogu koristiti na razne načine:

oralno (na usta)
preko kože
rektalno (preko anusa)
inhaliranjem (udisanjem)
preko očiju
nasalno (na nos)
intravenozno (ubrizgavanjem u krv)
intramuskularno (ubrizgavanjem u mišić)


== Djelovanje lijekova ==
Farmakodinamika je naučna disciplina koja proučava djelovanje lijekova u organizmu. Tu spadaju i neželjeni (sporedni) efekti. Farmakokinetika opisuje koliko brzo i u kojoj mjeri se lijek apsorbuje u organizmu, koliko brzo dođe do željenog mjesta djelovanja te kako i na koji način se eliminiše iz organizma.
Djelovanje lijekova uveliko ovisi o njihovoj dozi, učestalosti i dužini perioda uzimanja. Naime, davno je zabilježeno da, zavisno od doze, svaka supstanca može biti i otrov i lijek:

Sve supstance su otrovi; nema nijedne da nije otrov. Prava doza diferencira otrov od lijeka...
Paracelsus (1493. – 1541.)
Neki lijekovi mogu, nakon određenog vremena korištenja, izazvati ovisnost. Jedna studija je pokazala da je u Njemačkoj 1,4 do 1,9 miliona ljudi ovisno o nekoj vrsti lijeka.. Djelovanje svakog lijeka je strogo kontrolisano prije same proizvodnje tog lijeka, a da bi se bilo koji lijek pustio u opticaj potrebna su ogromna novčana sredstva. U svim zemljama svijeta proizvodnja i prodaja lijekova su kontrolisane strogim zakonima.


== Reference ==
Cornelia Bartels, Heike Göllner, Jan Koolman: Tabletten, Tropfen und Tinkturen, Wiley-VCH, Weinheim 2005, ISBN 3-527-30263-8 (njem.)
Wolf-Dieter Müller-Jahncke, Christoph Friedrich: Geschichte der Arzneimitteltherapie, Stuttgart 1996 (njem.)


== Reference ==