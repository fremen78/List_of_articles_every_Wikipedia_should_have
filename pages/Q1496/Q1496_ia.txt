Ferdinando Magellanes (in portugese: Fernão de Magalhães) esseva un navigator e explorator portugese (Sabrosa, Portugal, 1480 – insula Mactan, Philippinas, 27 de april 1521).
Ille navigava in servicio del rege de Espania, Carolo I (le imperator Carolo V del Sacre Imperio Roman).
Es Magellanes qui faceva le prime viage circum le mundo e discoperiva in 1520 le Stricto que porta su nomine. Ille esseva occidite in le Philippinas in 1521 e un sol del cinque naves de su expedition retornava a Espania in 1522. Dece-octo membros de su gente, ducite per Juan Sebastián del Cano, superviveva tote le viage.
Ille viveva su prime annos in le corte de Portugal, sed su aspiration al aventuras le faceva imbarcar se verso le Oriente Extreme, ubi le fabricas portuguese viveva un epocha de splendor in lor relationes con le territorios que nunc forma Malaysia, Indonesia e le Philippinas.
Magellanes proponeva al rege de Portugal a facer un expedition al Insulas del Species (insulas Moluccas) per le occidente, sed Portugal refusava de financiar lo proque, per le tractato de Tordesillas, illo esseva in le zona geographic reservate al corona de Espania.
Finalmente, le rege de Espania se manifestava preste a conceder a Magellanes un summa bastante a fin que ille poteva comenciar su viage.


== Viage circum le mundo ==
Le viage circum le mundo provava que le mundo realmente es rotunde. Il habeva in le 15te seculo multe exploratores e geographos proveniente ex Portugal, tantos que illes, como Magellanes e Christophoro Columbo, se videva obligate a exiliar se pro poter trovar le fundos a fin de interprender lor aventuras. Nos ha ergo hic un problema considerabile, viste que iste duo admirales, le un portugese, le altere de origine incognite, debeva gerer un flotillia (tres naves pro Columbo, cinque pro Magallano) de marineros e capitanos espaniol. Esseva previsibile que resultarea conflictos; in le flottilia de Magallano, le situation tosto se inflammava. Illes levava ergo le velas verso le actual Indonesia navigante verso le west pro passar America in septembre 1519, con circa 240 viros de equipage in cinque naves. Magallanes tunc habeva 39 annos. Ben que le continente american jam habeva essite discoperite, uno non debe oblidar que Columbo esseva un contemporaneo de Magellanes; al altere latere, al tempore del discoperimento de America (appellate le Indias occidental), Magallanes habeva solmente 12 annos. Il habeva in America varie colonias portugese jam establite, principalmente in le region de Brasil actual.


== Referentias ==