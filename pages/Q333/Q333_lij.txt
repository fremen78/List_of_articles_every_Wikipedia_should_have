Astronomia, sciença ch'a studdia i corpi çelesti, e so proprietæ, natua e evoluçion. 
Into passao se soleiva distingue nettamente una branca de l'astronomia, l'astrofixica, ch'a s'ocupa specificamente di procesci fixichi inti corpi çelesti; ma ancœu i aspetti raçionæ e teorichi da riçerca son mai tanto avançæ e indissolubilmente ligæ a-i aspetti osservativi che-a distinçion a l'ha perso gran parte do so scignificao.


== L'astronomia inte l'antighitæ e into Medioevo ==
Da grande atençion posta za inta preistoia a-i movimenti do Sô, da Luña e de stelle inta votta çeleste, coscì streitamente conesci a-o ciclo diurno e a-o ciclo staxonâ da vitta umaña, aresta imprescionante testimoniança inti monumenti megalitichi, comme quello de Stonehenge in Inghiltæra. A primma astronomia quantitativa e elaborâ pe iscrito a fu quella mezopotamica (Babiloneixi, Asciri e Câdêi); questa a fu patrimonio da classe sacerdotâ e a l'aiva prevalentemente de fonçioin religioze e prattiche. In questo periodo fu stabilio a corespondença tra-o moto do Sô relativamente a-e stelle e e constellaçioin do Zodiaco, fondamento de l'astrologia. In generâ, atraverso di acuræ osservaçioin di corpi çelesti fu poscibile determinâ un calendaio, construî di relœui e fornî a-i naveganti di strumenti d'orientamento.
Una vea e proppia cosmologia raçionâ, però, a l'aparse solo inta civiltæ grega. L'Aristotele, into so trattao De coelo, o descrive l'Universo comme formao da despæge sfee concentriche de quæ a centrâ, inmobile, a l'è constituia da-a Tæra e a ciu esterna a soreze e stelle fisse e into contempo a rœua, compindo un gío inte 24 ôe. Tra de liatre i pianeti e i satelliti son sostegnui da âtretànte sfee, animæ ciascheduña da 'n moto apropiao. Questa conceçion a constituì a baze de tutte e cosmologie sucescive fin a-a rivoluçion copernicaña. Tuttavia, pe spiegâ e particolaritæ do moto di pianeti e da Luña ghe vosse de sucescive e sempre ciu complicæ coreçioin e azonte a-o modello aristotelico. Queste fun longamente studiæ into periodo lusciandrin, in particolâ da-o Claodio Tolomeo (2° sec. d.C.). Inta cosmologia tolemæga i pianeti son sorretti e guidæ da de sfee segondaie ciu piciñe, che rœuan sença strisciâ in sce-e sfee primaie; se genera coscì un moto (epiciclo) no uniforme ch'o constituisce un'ottima aproscimaçion de quello osservao.
L'œuvia prinçipâ do Tolomeo, l'Almagesto, a se perse inta tradiçion medievâ crestiaña, ma a fu conservâ e studiâ da-i Arabi, atraverso i quæ a l'arivò ascì in Spagna into 13° secolo. A parte a contribuçion araba, l'astronomia medievâ a fu sostançialmente limitâ a l'astrologia.


== Verso l'astronomia moderna ==
Questa longa staxi a terminò into 16° sec. sotta doe spinte potente. Da 'n lao o rafinâse di strumenti d'osservaçion e de tecniche de calcolo o reize sempre ciu diffiçile e complesso adattâ e gerarchie de sfee rotante a l'esperiença; da l'atro, l'asserçion rinascimentâ do primato de l'ommo e da so raxon a l'arvì e porte a-a riçerca ogettiva e sperimentâ, conduta indipendentemente da-a tradiçion corturâ e religioza. Coscì o Galileo Galilei o scrovì a lezze da cheita di gravi, ponendo i fondamenti da dinamica che saieivan servii da pœu de baze a-o Newton, e mediante l'uzo atento e selettivo do cannociâ o misse in evidença di nœuvi fæti astronomichi in contradiçion con l'astræto ideâ de perfeçion da cosmologia aristotelica.


=== A rivoluçion copernicaña ===
L'idea ciave ch'a marcò o començo de l'astronomia moderna, dando lœugo a 'na vea e proppia rivoluçion scientiffica, a fu quella do Nichiozo Copèrnico ch'o l'abandonò a conceçion da centralitæ da Tæra a favô de 'na cosmologia inta quæ o Sô l'è a-o centro e tutti i atri corpi çelesti rœuan in gio a questo. A cosmologia copernicaña a constitoiva 'na despægia mainea, ciu semplixe e raçionâ, de descrive o moto di pianeti e di satelliti; ma a no ne dava una giustificaçion raçionâ in baze a de lezze fixiche universæ. 


=== A mecannica çeleste ===
Pe razonze questo scopo l'ea necessaio aberâ a conescion tra a força de gravitæ, sperimentâ cotidianamente in sce-a Tæra, e o moto di pianeti. Ço fu poscibile solo quande, co-o Newton, fu posto i fondamenti teorreghi da mecannica e tutti i fenommeni gravitaçionæ fun riconduti a un'unica lezze, dita aponto da gravitaçion universâ. Scin a ancœu e precixiscime osservaçioin do moto di pianeti e di satelliti artifiçiæ son interpretæ inte l'ambito da teoria newtoniaña. Nascette coscì 'na nœuva sciença, a meccanica çeleste, portâ a 'n âtìscimo grao de perfeçion sorvetutto da-a scœua matemattica françeize (in particolâ, P.-S. Laplace). 


=== A riçerca sperimentâ ===
Da-o ponto de vista sperimentâ o perfeçionamento e l'uzo metoddico e paçiente do telescoppio o l'inricchì l'astronomia d'ogetti e fenommeni nœuvi: e comete, e stelle variabile, di atri pianeti otr'a-i çinque noti inte l'antighitæ, i asteroidi ecc. L'uzo di strumenti ottichi disperscivi in grao de separâ a luxe inte so componente o permisse a scoverta e l'identificaçion inta radiaçion emissa da-i corpi çelesti de righe spettræ; da queste se poette remontâ a benben de propietæ chimmiche e fixiche da so vivagna, in particolâ a compoxiçion chimica, o movimento, a tempiatua, o campo magnettico ecc. a spettroscopia astronomica a l'ha constituiio pertanto o prinçipâ strumento de riçerca de l'astronomia clascica.
O problema cruxâ da resciorve pi ogni nœuva classe d'ogetti çelesti o l'è a valutaçion da so distança, pe poei remontâ da pœu da-a luminoxitæ aparente a quella assolua e stimâ quindi i atre grandeççe intrinseche, in particolâ a potença radiativa e e dimenscioin. Sença de ço a riçerca astronomica a l'aresta una descriçion morfologica, difiçilmente acescibbile a-a comprenscion raçionâ. E distançe astronomiche son corentemente mezuæ in anni-luxe, pigiando comme unitæ o spaçio percorso da-a luxe inte 'n anno, saiv'a dî circa 10.000 miliardi de km. Pe-e stelle, e primme determinaçioin de distança fun compie into 1837-39 mediante o mettodo da parallasse, ch'o consciste into mezuâ o spostamento angolâ subio da 'na stella vexiña a peto di atre ciu lontañe into gío de 6 meixi pe efetto do moto da Tæra in gio a-o Sô. Ço l'è poscibile, tuttavia, solo pe de sorgente che no distan ciu de circa 30 anni luxe; pe de distançe ciu grende ocore dœuviâ di atri metodi meno precixi. O ciu importante de questi o se serve de 'na classe particolâ de stelle, dite Cefeidi (da Cefeo), a luminoxitæ de quæ a varria periodicamente. L'Henriette Leavitt pe primma a l'oservò into 1912 a relaçion tra luminoxitæ aparente e periodo co-o quæ questa a varia into tempo pe-e Cefeidi da Piccena nuvia de Magellan; essendo queste Cefeidi praticamente tutte a-a mæxima distança da-a Tæra, o H. Shapley, tra o 1914 e o 1920, o concluze che-a mæxima relaçion a doveiva vai pe-a luminoxitæ assolua. Da-o momento che quindi o periodo o dipende in moddo noto da-a luminoxitæ assolua l'è poscibile stimâ quest'urtima e, conoscendo a luminoxitæ aparente, remontâ a-a distança d'ogni groppo de stelle ch'o comprende 'na Cefeide. O problema da sorgente de l'energia stellâ o l'arestò sença soluçion fin a-i anni 1930, quande fu scoverto e studiao e riaçioin nucleæ de fuxon e individoao o so rollo essençiâ inte stelle.


== A cosmologia scientiffica ==
L'astronomia extragalattica a l'ebbe començo inti anni 1920, quande se riconobbe che e nebule, zone de debbole luminoxitæ difuza into çê, contegnan un gran numero de stelle e son pertanto di giganteschi scistemi, e galasce, scimmili a quella donde s'atrœuva o nostro scistema solâ. L'orizzonte de l'astronomia o s'alargò a desmezua e di nœuvi, imprescionanti ogetti diventon acescibili a-a nostra riçerca. A scoverta do E. Hubble (1926) che e galasce son animæ da 'n moto ordinao de alontanamento da-a nostra a l'ha averto a stradda a 'na nœuva disçipriña, a cosmologia scientifica, inta quæ l'Universo intrego o vegne ogetto de indagine sperimentâ.
A partî da-i anni 1960 l'astronomia e l'astrofixica g'han avúo di giganteschi sviluppi, ascì pe l'introduçion de nœuve tecniche d'oservaçion. Da-a rente a l'astronomia into vixibile e a-a radioastronomia, bazæ prevalentemente in sce di óservaçioin efettoæ da-a superfiçie terrestre, l'uzo de rivelatoî de varria natua insce di baloin, satelliti artifiçiæ e sonde spaçiæ o l'ha portao a-a nascita d'atri settoî de l'astronomia, bazæ in sce l'osservaçion di corpi çelesti in despægie bande da radiaçion elettromagnetica. S'è coscì avuo un radicâ mutamento da discipliña. I nœuvi ogetti scoverti, quasar, pulsar, radiaçion de fondo ecc., han misso in luxe o rollo primaio zugao da di oggetti collassæ de elevâ denscitæ e da fenommeni catastrofichi ò, comonque, caratterizzæ da 'na scaa temporâ assæ breve. In queste condiçioin soventi e lezze note da meccanica clascica e de l'elettromagnetismo no son vallide e l'è necessaio ricore a di strumenti teorichi ciu rafinæ, comme a relativitæ generâ e a fixica de partexelle elementæ. In çerti caxi questi strumenti teorichi son liatri mæximi soggetti a de inçerteççe, inconscistençe e provizorietæ, o che o rende e nœuve scoverte astronomiche interessante da-o punto de vista da fixica fondamentâ ascì. Questi sviluppi scientifichi son stæti acompagnæ da 'n'imprescionante crescita de dimenscioin e de complescitæ di gren progetti de riçerca astronomica, ch'a recedde ancœu di ingenti investimenti e a conlaboaçion tra specialisti de nomioze disçipliñe. In particolâ, l'uzo di satelliti artifiçiæ e di telescoppi spaçiæ o l'ha instaorao una streita relaçion tra l'astronomia e a riçerca spaçiâ, con de importante impricaçioin inti rigoardi da politica scientifica.


== Atri progetti ==

 Wikimedia Commons a contêgne di files in sce astronomia