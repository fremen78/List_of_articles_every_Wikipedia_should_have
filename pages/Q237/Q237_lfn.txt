La Site Vatican (ofisial la Stato de Site Vatican) es un pais situada en la site Roma en Italia. Con area de aprosima 44 ectares e sola 1000 abitores, lo es la stato la plu peti de mundo. Ma formal, lo no es autonom; lo es dirijeda par la Seja Santa.
Lo es un spesie de teocratia renada par la Bispo de Roma – la Pape. Tota sua ofisiores la plu alta es eglesores catolica de orijinas diversa. Pos la reveni de la papes de Avignon en 1377, los ia abita jeneral en la Palasio Apostolal en lo cual es aora la Site Vatican, an si a veses los ia abita en la Palasio Cuirinal en Roma, o en otra locas.
La Site Vatican es distinguida de la Seja Santa, cual ave sua orijina en la cristianisme temprana e es la seja bispal xef de 1,2 mil milion aderores catolica latina e este sirca la globo. La stato autonom, par contrasta, ia es creada en 1929 par la Trata Lateran entre la Seja Santa e Italia, cual ia descrive lo como un creada nova, no un vestijio de la Statos Papal multe plu grande (756–1870) cual ia inclui multe de Italia sentral. Longo la acordas de la trata, la Seja Santa ave la "posese plen, domina escluinte e autoria autonom" de la stato-site.
En la Site Vatican, on trova locas relijial e cultural como la Basilica de San Petro, la Egleseta Sistina e la Museos Vatican. Los conteni alga de la pintas e scultas la plu famosa de mundo. La economia unica de la Site Vatican es finansial suportada par la vende de selos postal e suvenires turismal, custas per entra a museos, e la vende de publicis.
La linguas major es italian e latina.