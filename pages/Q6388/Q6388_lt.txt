Plaukimas – gyvų ir negyvų daiktų slinkimas ar laikymasis vandenyje. Skiriasi nuo dreifavimo (judėjimas erdvėje kartu su vandeniu) ir plūduriavimo (pasyvus to paties gylio išlaikymas).
Plaukti gali:

organizmai – gyvūnai (tarp jų ir žmogus), dalis vienaląsčių (protistų ir prokariotų),
techniniai įrenginiai – transporto priemonės (laivai, plaukiojantys automobiliai ir kt.), kai kurie ginklai (pvz., torpedos) ir t. t.


== Plaukimas kaip sporto šaka ==
Plaukimas – aktyvus arba pasyvus judėjimas vandenyje. Sportinio plaukimo tikslas – kuo greičiau įveikti tam tikrą atstumą tam tikru plaukimo būdu.
Plaukimas laikomas viena iš sveikiausių sporto šakų, nes judant vandenyje yra mažai apkraunami sąnariai. Be to, vandens temperatūra ir spaudimas skatinančiai veikia medžiagų apykaitą dėl intensyvesnio šilumos atidavimo. Teigiamai veikiama širdis, nuo kurios vandens spaudimas nuima dalį veninio spaudimo. Plaukti gali tiek sveiki, tiek įvairaus sunkumo negalią turintys žmonės. Plaukimo varžybos yra įtrauktos į vasaros Olimpinių žaidynių programą nuo pat jų atkūrimo – 1896 m.
Plaukimo varžybos vyksta šiuose nuotoliuose:

50, 100, 200, 400, 800, 1500 m  laisvu stiliumi
50, 100, 200 m  nugara
50, 100, 200 m  krūtine
50, 100, 200 m  peteliške
100, 200, 400 m kompleksiniu būdu
4 × 100 m laisvu stilium estafetė
4 × 200 m laisvu stiliumi
4 × 100 m kombinuota estafetė
Plaukimo varžybos rengiamos 50 bei 25 m baseinuose. Plaukimas yra olimpinė sporto šaka. Olimpinėse žaidynėse yra plaukiama 50 m ilgio baseine.


=== Plaukimo istorija ===
Seniausios žinios apie plaukimą randamos Egipte 9-4 tūkstantmetyje pr. m. e. Iš graikų ir romėnų laikų žinome apie plaukimo mokymą ir pagalbines priemones, tokias kaip oro pripildyta žarna arba kamštinis plaukimo diržas. Apie 310 m. pr. m. e. minima karinė plaukimo mokykla.


== Šaltiniai ==


== Literatūra ==
Plaukimas visai šeimai / Birutė Statkevičienė. – Kaunas: Lietuvos kūno kultūros akademija, 2004. – 82 p.: iliustr. – ISBN 9986-569-97-4
Mokome plaukti ir saugiai elgtis vandenyje: mokomoji knyga / Valentina Skyrienė, Salvinija Tarūtienė, iliustr. Rasma Raudonienė. – Vilnius: Lietuvos sporto informacijos centras, 2004. – 107 p.: iliustr. – ISBN 9986-574-69-2