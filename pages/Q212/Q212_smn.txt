Ukraina (ukrainakielân Україна [ukrɑˈjinɑ]) lii jiečânâs staatâ Nuorttâ-Euroopist. Ukraina uáivikaavpug lii Kiova.


== Historjá ==
Porgemáánu 24. peeivi 1991 Ukraina šoodâi jiečânâssân Sovjetlittoost. Ive 2014 Ruoššâ volliittij maadâ-Ukrainast leijee Krimân já väldidij tom. Tooláá iđedist kuovâmáánu 24. peeivi 2022 Ruoššâ volliittij Ukrainan uđđâsist, taan keerdi meiddei Vielgis-Ruošâ já Krim peht.


== Eennâmtiätu ==
Ukraina vijđodâh lii 603 550 km², mast 24 220 km² lii čääci. Vijđoduv mield Ukraina lii maailm 48. stuárráámus staatâ sehe Euroop nubben stuárráámus staatâ já stuárráámus ollásávt Euroopist leijee staatâ.


=== Sajadâh já rääjih ===

Ukraina lii staatâ Nuorttâ-Euroopist. Ton ránnjástaatah láá nuorttân Ruoššâ, tavveen Vielgis-Ruoššâ já uárjin Puola, Slovakia, Uŋgar, Romania já Moldova. Ukrainast staatârääjih láá ohtsis 5 581 km. Kuhemus rääji lii 1 944 km rääji Ruoššáin. Uánihumos rääji vist lii 97 km rääji Slovakiain. Ukraina máddáábeln láá Azovameerâ já Čapismeerâ. Merâriddo lii ohtsis 2 782 km.


=== Morfologia ===
Ukraina alemus saje lii Hoverla čokke (2 061 m) Viestâr-Karpaatijn, Karpaatij aalmuglâšmeecist viestâr-Ukrainast. Ton vyeligumos saje vist lii Čapismeerâ riddo (0 m).


== Haldâttâh já politiik ==
Ukraina staatâhäämi lii semipresidentlâš täsiväldi. 


=== Haaldâtlâš jyehim ===

Ukraina lii juohhum 24 kuávlun, Krim autonomisâš täsivááldán já kyevti kaavpugân (ukrainakielân місто): Sevastopol já Kiova.

Dnipropetrovsk kuávlu (Дніпропетровська область)
Donetsk kuávlu (Донецька область)
Harkova kuávlu (Харківська область)
Herson kuávlu (Херсонська область)
Hmelnytskyi kuávlu (Хмельницька область)
Ivano-Frankivsk kuávlu (Івано-Франківська область)
Kiova kuávlu (Київська область)
Kirovohrad kuávlu (Кіровоградська область)
Luhansk kuávlu (Луганська область)
Lviv kuávlu (Львівська область)
Monnjâ-Karpatia kuávlu (Закарпатська область)
Mykolajiv kuávlu (Миколаївська область)
Odessa kuávlu (Одеська область)
Pultava kuávlu (Полтавська область)
Rivne kuávlu (Рівненська область)
Sumy kuávlu (Сумська область)
Ternopil kuávlu (Тернопільська область)
Tšerkasy kuávlu (Черкаська область)
Tšernihiv kuávlu (Чернігівська область)
Tšernivtsi kuávlu (Чернівецька область)
Vinnytsja kuávlu (Вінницька область)
Volynia kuávlu (Волинська область)
Zaporižžja kuávlu (Запорізька область)
Žytomyr kuávlu (Житомирська область)
Krim autonomisâš täsiväldi (Автономна Республіка Крим; Krym)
Kiova* (Київ; Kyjiv)
Sevastopol* (Севастополь)
Kuávluhaldâttuv nube tääsist Ukraina kuávluh já Krim autonomisâš täsiväldi láá juohhum syeinimáánu 2020 rääjist 136 pirrâdâhân (ukrainakielân район).


== Viehâdâh ==


=== Kaavpugeh ===
Ukraina stuárráámus kaavpug lii ton uáivikaavpug Kiova. Tavenuorttâ-Ukrainast lii staatâ nubben stuárráámus kaavpug Harkova. Kuálmádin stuárráámus kaavpug lii ive 2014 rääjist Odessa. Ovdil 2014 tot lâi Dnipro, mii lii tääl niäljádin stuárráámus kaavpug.


== Fáádást eres soojijn ==
 Wikimedia Commonsist láá koveh teikkâ eres tiätuvuárháh fáádást Ukraina.


== Käldeeh ==