Backgammon (pôv. z angl., nem. Wurfzabel, čes. Vrhcáby) je stará dosková hra pre dvoch hráčov, v ktorej hrá dôležitú úlohu aj náhoda, ako aj schopnosti hráčov. Na hru je potrebné mať hraciu plochu, 15 kameňov pre každého hráča odlíšené farbou, je možné použiť napríklad kamene hry Go alebo Dámy, dve klasické šesťstenné hracie kocky, napríklad z hry Človeče nehnevaj sa a obyčajne aj zvláštnu stávkovú kocku.
Je to jedna z najstarších známych stolných hier, predpokladá sa, že sa hrala už v starovekom Egypte, hrali ju Sumeri, obyvatelia Mezopotámie či Peržania.


== Pravidlá hry ==
Cieľom hry Backgammon je preniesť všetkých svojich 15 kameňov po vyznačenej dráhe najprv do vlastnej „ohradky“ a potom ich odstrániť z hracej plochy. Hráči sa striedajú, na začiatku každého ťahu hodí hráč oboma kockami a podľa výsledku hodu posunie niektorý svoj kameň (alebo kamene) o príslušný počet políčok smerom k ich cieľu. Na každom poli môže byť ľubovoľný počet kameňov jedného hráča (aj všetkých 15 na jednom poli). Ak však hráč ukončí ťah kameňom na poli, kde je jeden súperov kameň, „vyhodí“ ho, t. j. vráti ho až na začiatok jeho cesty, na tzv. bar. Na pole, na ktorom je viac ako jeden súperov kameň, sa ťahať nemôže. Kamene protihráčov sa pohybujú v navzájom protichodných smeroch. Keď má hráč všetky svoje kamene v poslednej časti hracej plochy, môže s nimi ťahať i mimo plochu, čím ich odstraňuje z hry. Hráč, ktorému sa podarí takto odstrániť všetky kamene, je víťazom.


== Počítačové programy ==
Existuje mnoho počítačových programov, ktoré umožňujú hrať dvom ľuďom proti sebe (či už priamo na jednom počítači, alebo prostredníctvom Internetu), no takisto môžu hráči hrať proti počítačovému protivníkovi. Medzi najznámejšie (a najuznávanejšie) patrí napr. slobodný software GNU Backgammon.
Keďže v hre backgammon hrajú dôležitú úlohu hracie kocky, nie je možné použiť klasické algoritmy, známe napríklad z programov hrajúcich šach. Najčastejším riešením počítačového protivníka je preto využitie umelých neurónových sietí. 


== Iné projekty ==

 Commons ponúka multimediálne súbory na tému Backgammon


== Externé odkazy ==
Anglické stránky venované hre Backgammon
Domáca stránka GNU Backgammonu
Backgammon Online
Backgammon Online na Yahoo[nefunkčný odkaz]