Kong Hu Cu atawa Kung Fu Tze atawa Konfusius, sakapeung mindeng ogé disebut Kongcu (Hanzi: 孔夫子、孔子, hanyu pinyin: Kongfuzi、Kongzi) (551 SM – 479 SM) nyaéta saurang guru atawa jalma wijaksana anu kaceluk sarta ogé filsuf sosial Tiongkok. Falsafahna mentingkeun moralitas pribadi sarta pamaréntahan, sarta jadi populér alatan dasarna anu kuat dina sipat-sipat tradisonal Tionghoa. Ku para pangagem ageman Kong Hu Cu, manéhna diaku minangka nabi.
Pangaruh Kong Hu Cu kana peradaban Tiongkok henteubisa dianggap énténg; ajaranana geus ngalegaan ka Jepang, Koréa sarta Viétnam, hususna ngaliwatan Konfusianisme, doktrin anu dimekarkeun murid-muridna sarta para koméntator.


== Biografi singket ==


=== Kulawarga Kong Hu Cu ===
Kong Hu Cu nyaéta anak bungsu Shu Liang He. Manéhna miboga 9 lanceuk awéwé sarta saurang lanceuk lalaki anu cacad suku nu ngaranna Meng-pi. Indungna ngaranna Yan Zheng Zai. Manéhna lahir tanggal 27 Ba Yue (bulan 8) 551 Saméméh Maséhi di nagri Lu, Dayeuh Zou Yi, Désa Chang Ping di léngkob Kong Song (kiwari jazirah Shandong dayeuh Qu Fu). Ngaran leutikna nyaéta Qiu anu hartina pasir kalayan landihan Zong Ni nu hartina anak kadua ti pasir Ni, manéhna kawin ka puteri Nagri Song anu boga marga Jian Guan. Tina hasil kawin ieu, Kong Hu Cu boga anak anu dingaranan Li anu hartina lauk guramé kalayan landihan Bo Yu. Dibéré ngaran kitu alatan dina kalahiran anakna ieu manéhna geus dibekelan lauk guramé ku Raja Ngora Nagri Lu anu ngarannaa Lu Zhao Gong. Sajaba Li, Kong Hu Cu masih miboga dua urang anak awéwé nu mana anu saurang jadi pamajikan Gong Ye Chang, murid manéhna.


=== Kronologi dumasar taun ===
Umur 3 taun bapana, Shu Liang He, pupus
Umur 6 taun geus némbongkeun sipat-sipat kanabianana; mangsa ulin, sok gumbira ngajak sarta mingpin babaturanana niru jelema ngalakonan ibadah.
Umur 15 taun manéhna geus mibanda sumanget diajar anu rosa.
Umur 19 taun kawin jeung saurang wanoja ti marga Jian Guan ti Nagri Song.
Umur 20 taun diangkat jadi Menteri lumbung ku Kulawarga Badag Ji.
Umur 21 taun dibéré kasinugrahan saurang anak lalaki anu dibéré ngaran Li kalayan landian Bo Yu.
Umur 24 taun, indungna pupus. Manéhna kapapaténan salila 3 taun. Layon dua kolotna dikubur di gunung Fang Shan. Sanggeus réngsé mangsa kapapaténan manéhna geus loba narima murid.
Umur 29 taun manéhna diajar musik ka Shi Xiang, saurang guru musik nu kasohor.
Umur 30 taun dibiruyungan dua urang muridna; Nan-gong Jing-shu jeung Meng Yi Zi (duanana anak bangsawan badag kulawarga Meng, nyaéta Meng-xi Zi. Manéhna nganjang ka ibukota Nagri Zhou, di ditu manéhna papanggih jeung nu ngajaga pabukon karajaan nu ngaranna Lao jeung guru musik nu ngaranna Chang Hong.
Umur 35 taun manéhna indit ka nagri Qi alatan di nagri Lu lumangsung karaman sarta Raja ngorana Lu Zhao Gong kabur ka nagri Qi. Mangsa harita nagri Qi diparéntah ku Raja Ngora Qi Jing Gong jeung Perdana Mantrna Anu Ying atawa Yan ping Zhong anu kaceluk pinter.
Umur 36 taun manéhna balik ka nagri Lu sarta neruskeun ngatik murid-muridna.
Umur 51 taun nepi ka 55 taun manéhna aktif dina pamaréntahan anu mangsa harita Raja Ngorana nyaéta Lu Ding Gong. Manéhna kungsi nyekel kalungguhan Walikota Zhong Dou sarta Mantri Pakasaban Umum. Kalungguhan anu pangluhurna sarta pamungkas nyaéta minangka Perdana Mantri ngarangkep Mantri Kahakiman (Da Si Kou).
Umur 56 taun dina poé Atuh Zhi ninggalkeun nagri Lu sarta ngamimitian pangumbaraanana ka rupa-rupa nagara minangka Tian Zhi Mu Duo (Genta Rohani Pangéran). Tian (Pangéran Anu Maha Esa) geus ngutus manéhna jadi Nabi Sagala Mangsa, Anu Pepek, Badag sarta Sampurna (Ji Da Cheng). Manéhna ngumbara leuwih kurang 13 taun.
Taun 483 SM Li atawa Bo Yu, anakna maot
Taun 482 SM Yan Hui, murid anu pangmajuna sarta diharepkeun jadi panerus manéhna puput umur.
Taun 481 SM salah saurang pagawé Kulawarga Badag Ji Kang Zi geus maéhan Qi Lin dina paburuan Raja Ngora Lu Ai Gong.
Ahir taun 480 SM Zi Lu atawa Zhong Yu (murid manéhna anu gagah, wani tur pinuh kejujuran) gugur di Nagri Wei alatan di dinya lumangsung karaman.
Tanggal 18 Erl Yue (bulan dua) Khonghucu pupus.
Para Raja Ngora Lu anu maréntah salila mangsa hirup Khonghucu nyaéta: Lu Xiang Gong, Lu Zhao Gong, Lu Ding Gong jeung nu pamungkas Lu Ai Gong.


== Titilarna ==
Karya-karya Kung Fu Tze bisa dibédakeun jadi dua golongan, kahiji mangrupa hasil ringkesan anu sawatara karya-karya anu dianggap penting dina ngahontal kaharmonisan. Kadua mangrupa hasil karya para muridna anu eusina ngeunaan ucapan-ucapan Kung Fu Tze ka murid-muridna.
Di handap ieu guaran ti golongan kahiji, nyaéta:
a.Shih Ching (Buku ngeunaan Puisi)
Mangrupa kumpulan tulisan anu diwangun ku 305 pupujian dina sagala rupa bahasan, sarta di jerona aya 6 anu ngagunakeun musik sarta judul tanpa teks. Kumpulan tulisan ieu umumna asalna ti mangsa mimiti dinasti Chou, saméméh Kung Fu Tze.
b.Shu Ching (Buku ngeunaan Sajarah)
Mangrupa kumpulan dokumén sajarah anu dimimitian ti proklamasi raja Yao (2757 – 2258 SM) nepi ka Bangsawan Mu ti Chi (659 – 621 SM)
c.I Li (Buku ngeunaan Upacara)
Mangrupa buku anu eusina kumpulan upacara-upacara sarta aturan-aturan anu kudu diturut ku masarakat dina kahirupan sapopoé dimangsa féodal.
d.I Ching (Buku ngeunaan Parobahan)
Mangrupa kumpulan tulisan anu ngajelaskeun ngeunaan prinsip-prinsip kosmis sarta évolusi sosial anu didasarkeun kana torahan kalayan ngagunakeun oktogram.
e.Yueh Ching (Buku ngeunaan Musik)
Mangrupa kumpulan tulisan anu dikumpulkan dina mangsa saméméh Dinasti Han, tapi dina mangsa kamekaranana aya sawatara bab anu leungit, sarta leuwih dipikawanoh minangka Li Chi.
f.Ch’un Ch’iu (Usum Semi jeung Usum Gugur)
Mangrupa kritik sajarah ngeunaan pulitik salila pamaréntahan 12 Bangsawan ti nagara Lu.
Sarta karya-karya anu kaasup golongan kadua nyaéta kieu:
a.Lun Yu (Analects)
Mangrupa kumpulan catetan obrolan antara Kung Fu Tze jeung murid-muridna.
b.Chung Yung (Doktrin ngeunaan Ajaran Jalan Tengah)
Mangrupa kumpulan ujaran Kung Fu Tze ngeunaan jalan tengah (Tao). Tao mangrupa inti poko ti kabéh pamikiran Cina. Kitab ieu disusun ku Tzu Ssu (492 – 431 SM) anu mangrupa incu ti Kung Fu Tze
c.Ta Hsueh (Ajaran Agung)
Eusina ngeunaan ajaran-ajaran Kung Fu Tze. Kitab ieu disusun ku Tseng Tzu (505-436 SM), ti Tseng Tzu ieu pisan terus laju ka murid séjénna, kaasup Tzu Ssu (492-431 SM) milu andil dina nuliskeun omongan Kung Fu Tze anu ogé mangrupa guru ti Meng Tzu.


== Tumbu ka luar ==
Analek Konfusius (Basa Inggris sarta Basa Tionghoa)-Chinese Wiki Archived 2007-02-22 di Wayback Machine