Ивицата Газа (известна и като Сектор Газа) е по-малката част от Палестинската автономия в историческата област Палестина, Близкия изток.


== История ==
Контрол на Египет, Израел
Окупирана е от Египет в края на Арабско-израелската война от 1948 г., под чийто контрол остава до Шестдневната война през 1967 г., когато я завладява Израел.
Както и в останалите окупирани от Израел палестински територии, се води еврейска колонизация на Ивицата. През лятото на 2005 г. по решение на израелското правителство около 5000 еврейски заселници са принудени да се изтеглят от Ивицата Газа.

Палестинска автономия
През юни 2007 г., когато президентът на Палестинската автономия Махмуд Абас се опитва да прокара на поста министър-председател своето протеже Салам Файяд срещу Исмаил Хания от спечелилата изборите Хамас, под контрола на Исмаил Хания остава Ивицата Газа, а под този на Салам Файяд – Западният бряг на река Йордан.
Скоро след началото на това двувластие Израел налага блокада на ивицата Газа, която лишава палестинците от жизненоважни продукти като бензин и силно съкращава доставките на ток. В резултат на това към средата на май 2008 г. литър бензин струва 10 USD на черния пазар и чуждестранен журналист отбелязва масовата употреба на слънчогледово олио като сурогат на дизеловото гориво. То струва 1 USD, но получените изгорени газове са крайно опасни според лекарска оценка.
Срещналият се с Исмаил Хания, когото пита за възможността да спре изстрелваните ракети към Израел, борец за човешки права и носител на Нобеловата награда за мир Дезмънд Туту на 28 май 2008 г. нарича блокадата на ивицата „отвратителна“ (abomination, sic!), а израелските набези в ивицата, съпроводени с убийства на цивилни – нелегални. Дезмънд Туту е на тридневно посещение, което му е възложено от ООН, за да разследва убийството на 19 палестинци в Бейт-Ханун, включително 5 деца, от израелската армия. 

Последен конфликт
В края на 2008 г. ракетните нападения на палестинските терористи срещу цивилни обекти на територията на Израел ескалират. За да защити цивилното население, на 27 декември 2008 г. израелската авиация започва въздушни удари срещу площадки за изстрелване на ракети и цели в ивицата Газа – предимно свързани с движението „Хамас“, но загиват и мнозина мирни жители, включително деца, които често са използвани за жив щит от страна на терористите. На 3 януари 2009 г. Израел започва и сухопътна кампания в региона. Повечето страни осъждат кампанията и настояват за дипломатическо разрешение на конфликта. В същия ден митрополит Аталлах Ханна, Архиепископ на Източноправославната църква на Йерусалим, излиза с извънредно послание до главите на всички християнски църкви в света с настояване да бъде прекратен незабавно конфликта.


== География ==
Ивицата Газа е тясна ивица земя на североизток от Синайския полуостров, имаща излаз на Средиземно море.
Гъсто населен район (плътност 5046 души на кв. км) – на площ от 365 кв. км живеят 1,3 млн. араби. Има най-високата раждаемост в света – 4% годишно (2005), водеща до висок годишен естествен прираст от 3,8%.
Главен град и административен център е град Газа. Повечето градове включват бежански лагери, някъде лагерите са самостоятелни селища.

Газа – около 400 000 жители
Хан Юнис – 103 000 жители
Рафах – 96 000 жители
Ал-Шати – 76 000 жители
Нусейрат – 64 000 жители
Бейт Лахия – 40 000 жители
Бейт Ханун – 35 000 жители
Бурейдж – 30 000 жители
Магази – 22 000 жители
Дейр ал-Бала – 20 000 жители


== Източници ==