איינגאר יוגה היא שיטת תרגול ולימוד יוגה, הקרויה על שם מייסדה ב.ק.ס איינגאר. השיטה מתאפיינת בדיוק שבו המתרגל פועל עם גופו בביצוע תנוחות היוגה (אסאנה) ובויסות נשימה (פראנאיאמה). אופן התרגול מבוסס על ידע שאסף ב.ק.ס איינגאר על תפקודו של כל חלק וחלק בגוף האדם, ומהווה פרשנות מעשית ליוגה המסורתית ולכתביה העתיקים כגון היוגה סוטרות של פטנג'לי. תרגול אסאנה בשיטה זו מפתח חוסן, גמישות ויציבות.
ב.ק.ס איינגאר ניסח שיטה לתרגול מעל 200 תנוחות היוגה הקלאסיות ו-14 סוגים שונים של פראנאיאמה (ווריאציות רבות נוספות), וכן פיתח התאמות שונות של התנוחות למתרגלים מתחילים ועד למתקדמים ביותר, כדי לאפשר התקדמות הדרגתית ובטוחה לתנוחות מורכבות, תוך פיתוח הגוף, התודעה והנפש.
בתרגול השיטה נעשה לעיתים קרובות שימוש באביזרים, כגון רצועות, קוביות ושמיכות, המסייעים בביצוע תנוחות היוגה. האביזרים מסייעים לתלמידים לבצע את התנוחות באופן מדויק, ובכך מפחיתים את הסיכון להיפצע בתרגול.


== עקרונות השיטה ==

איינגאר יוגה היא שיטת תרגול יוגה בה יש מיקוד במבנה הגאומטרי ובמנח המדויק של הגוף בזמן תרגול תנוחות היוגה, האסאנה . מטרת תרגול זה לאחד בין הגוף, התודעה והנפש למען בריאות ושיפור איכות החיים. שיטה זו נחשבת על ידי המתרגלים בה ככלי רב עוצמה להקל על הלחץ הכרוך בחיים המודרניים, ולחולל שינוי גופני ונפשי למען איכות חיים גבוהה.
שיטת איינגאר יוגה נבדלת מסגנונות תרגול אחרים בשלושה מאפיינים מרכזיים: שיטתיות, רצף ומשך השהייה בתנוחה.

שיטתיות בדיוק מנח וישורת הגוף (alignment) בביצוע האסאנות (התנוחות) ופראנאיאמה (תרגילי הנשימה).
הקפדה על רצפים של תנוחות ושל תרגילי הנשימה בסדר מסוים, שיבטיח על פי השיטה תוצאה רצויה.
תזמון הוא המפתח השלישי לתרגול בשיטה. משך השהייה בכל תנוחה או תרגיל נשימה. כללית, ביחס לשיטות תרגול אחרות, השהייה בתנוחות בשיטת איינגאר היא ממושכת יותר.
איינגאר יוגה מאופיינת על ידי תשומת לב גדולה לפרטים ומיקוד מדויק במנח וישורת הגוף. מתוך הבנה עמוקה של המבנה והפעולה בתרגול תנוחות היוגה, .ב.ק.ס איינגאר המציא את השימוש באביזרים (props) בתרגול כגון כריות, ספסלים, קוביות, רצועות ומשקולות, המאפשרים למתרגלים מתחילים לחוות גם תנוחות יוגה מתקדמות, ולכל אדם בכל תקופת חיים ובכל מצב בריאותי או נפשי לתרגל בהתאם למצבו. האביזרים מאפשרים תרגול גם בגיל מבוגר, במצבי עייפות, או מחלה. תרגול נתמך דורש פחות השקעת אנרגיה פיזית ומאפשר החלמה ושיקום.
שלא כמו בשיטות אחרות, בהן מעודדים תלמידים למצוא באופן עצמאי את דרכם לתנוחות על ידי חיקוי המורה, בשיטת איינגאר יוגה שפת הוראה ייחודית ומדויקת, המורים מעורבים בתרגול ומתקנים את תלמידיהם בהסבר ובמגע. כדי לקבל תעודת הסמכה ברמה הבסיסית מורי איינגאר יוגה משלימים לפחות שש שנות הכשרה ועומדים למבחנים של עמותת איינגאר יוגה בישראל המתקיימות על-פי סטנדרטים בין-לאומיים של השיטה. לאחר מכן הם יכולים להמשיך לדרגות הסמכה כמורים ממשיכים או בכירים, מסלול ההכשרה יכול להמשך אף עשרות שנים.


== לקריאה נוספת ==
ב.ק.ס איינגאר, אור על היוגה, הוצאת אסטרולוג, 2000
Dipika Yoga Cards based on Light on Yoga
גיטה ס. איינגאר, יוגה לנשים, הוצאת לילה, 2012
ב.ק.ס איינגאר, עץ היוגה, הוצאת אסנה, 2008
ב.ק.ס. איינגאר, אור על הפראנאיאמה - אמנות הנשימה היוגית, הוצאת אסנה, 2010


== קישורים חיצוניים ==

 אתר האינטרנט הרשמי של איינגאר יוגה

אתר עמותת איינגאר יוגה בישראל
Dipika Yoga Cards based on Light on Yoga
אתר איינגאר יוגה הבינלאומי
סרטון - מהי בכלל איינגאר יוגה?
אל תגידו 'איינגאר יוגה' ריאיון עם ב.ק.ס איינגאר


== הערות שוליים ==