Walter Elias Disney, conosciûo comme Walt Disney (pronùnçia: /ˈdɪzni/; dìzni / dëzni), (Chicago, 5 dexénbre 1901 – Burbank, 15 dexénbre 1966), o l'é stæto un animatô, cineàsta, inprenditô, dopiatô e produtô cinematogràficco americàn. Pioniê da indùstria americann-a de l'animaçión, o Disney o l'é famôzo pe avéi creòu, insémme a Ub Iwerks, o personàggio de Topolìn e pe avéi prodûto o prìmmo film d'animaçión in technicolor: Giancanéie e i sette nâni (1937). O l'é stæto ascì o fondatô da The Walt Disney Company e ideatô de Disneyland.


== Biografîa ==


=== I prìmmi anni ===
Walter Elias Disney o l’êa nasciûo o 5 dexénbre 1901, a-o 1249 de Tripp Avenue, inte un quartiê de Chicago, Illinos. Lê o l’êa o quarto fìggio de Elias Disney, nasciûo in Canadà da genitôri irlandéixi, e Flora Call, de discendensa tedesca e ingléize. Prìmma de Walt êan nasciûi Herbert, Raymond e Roy e sò seu Ruth a l’êa nasciûa into 1903. Quande Walt avéiva quattro anni, a seu famìggia a s’êa trasferîa a Marceline, Missouri, donde o seu barba Robert avéiva acatòu tæra. 
Into 1911 i Disney êan andæti a Kansas City, donde vivêivan i sò fræ Herbert e Raymond. Li o Disney o l’à incontròu a schêua de Walter Pfeiffer, che o l’à introdûo into móndo di Vaudeville e do cîne. Walt agiutâva seu poæ co-i fræ  a distribuî i giornâli inte i barachìn, alsândose ascì a-e 4.30 do matìn. O Disney o s’êa diplomòu a-a schêua secondària de Benton l’8 zùgno 1917 e in quell’anno o s’êa iscrîto a-o córso de l’Art Institute of Chicago.   
Esendo stæto refuòu da l'esèrcito perché tròppo zoêno, o l’aiva falsificòu o seu certificato de nascita pe poéi conbâtte in Europa. Arolòu cómme goidatô d’anbulànsa, o Disney o l’êa arivòu a novenbre do 1918, dapeu a fìn da goæra. O Disney o l’aiva decoròu o fianco de l’anbulànsa co-i personaggi di cartöni, e dötréi seu diségni son stæti publichæ in sciô giornâle de l'esèrcito Stars and Stripes. O l’êa tornòu a Kansas City inte l’ötôbre do 1919, donde o l’à louòu cómme aprendìsta into Pesmen-Rubin Commercial Art Studio, disegnando ilustraçioìn pe-a publicitæ, spetàcoli teatrâli e cataloghi. In quello perîodo o l’é diventòu amîgo do Ub Iwerks.    


=== Cariêra ===


==== 1920-1928 ====

Into zenâ 1920, dæto che i goâgni di Pesmen-Rubin êan armenæ, o Disney e l’Iwerks êan stæti licençiæ. Intræ in sociêtæ, i doî son stæti contatæ dâ Kansas City Film Ad Company, do A. V. Cauger, pe realizâ cartoìn animæ publicitâi co-a técnica da cutout animation (animaçión realizâ mesciândo pessi de papê). Coscì o Disney o s’êa interesòu a l’animaçión; a ògni mòddo lê o preferîva 'n'animaçión ciù scìmile a quella de Koko the Clown ò Mutt and Jeff (sàiva a dî disegnâ in sce ciù féuggi de papê). Agiutandose co’n lìbbro in sce l’animaçión e ‘na machina fotogràfiga, o l’aiva iniçiòu a sperimentâ da câ sò.
Entròu in dezacòrdio co Cauger, o Disney o l’à fondòu un nêuvo stùdio co Fred Harman, co-o quæ o l'à fæto curtometraggi animæ pe-o Newman Theater, ciamæ “Newman’s Laugh-O-Grams”.  Into mazzo do 1921, graçie a-o sucésso de “Laugh-O-Gram”, o Disney o l’à possûo fondâ o Laugh-O-Gram Studio, asuméndo ciù animatoî (tra i quæ Hugh, fræ de Barman, Rudolf Ising e l’Iwerks). A ògni mòddo, i cartoìn prodûti no ricavâvan tanto dinâ, coscì o Disney a l’à iniçiòu a prodûe “Alice’s Wonderland” ("o móndo de mävégge de Alîce"),  mesciândo ripréize da-o vîvo co l’animaçión. O córto, de 12 menûti, o l’è stæto però conpletòu troppo tardi pe sarvâ o stùdio, che o l’é falîo into 1923.  
O Disney o s’é trasferîo a Hollywood into lùggio do 1923. Scibén che o centro de l’animaçión o l’êa New York, lê o l’é andæto a Los Angeles perché sò fræ Roy o l’êa lì in convalescénsa pe-a tubercolòsi. Inta California o Disney o l’é riuscîo a stipolâ ‘n contræto co Margaret J. Winkler, a distribotôa de cartoìn che a l’aiva apénn-a perso i diritti pe Out of the Inkwell e Felix the Cat e a l'aiva bezéugno d'un nêuvo produtô. I Disney àn possûo coscì prodûe ciù série de Alice's Wonderland. Fondòu insémme a Roy o Disney Brothers Studio, o Disney o l'à persoâzo o Davis a andâ a Hollywood co’n contræto da 100$ a-o méize e into zùgno do 1924 l’Iwerks ascì o l’è arivòu inta California. 

A l’iniçio do 1925, o Disney o l’à asónto ‘na inciostratôa, Lillian Bounds. Lô se son spozæ into lùggio do stésso anno. O matrimònio o l’é stæto generalménte felîçe, scibén che, cómme dixe o biogràfo do Disney Neal Gabler, lê a “no acetâva façilménte e decixoìn e o status do Walt, ametténdo che sò maio o dixêa a-e personn-e che se sentîva asediòu”. Da-a sò unión o l'é nasciûo dôe figge, Diane (nasciûa into dexénbre do 1933) e Sharon (adotâ quande a l’aiva sêi setemann-e, fæto che o no l’é stæto mâi ascôzo). I Disney, sorviatûtto dapeu o rapiménto Lindbergh, êan atenti a no fâ fotografâ dai giornalisti e figêue. 
Into 1926 a distribuçión di córti de Alice a l’é pasâ a-o maio da Winkler, Charles Mintz, o quæ aiva ‘n rapòrto teizo co-o Disney. Dapeu a fin da série de Alice, into 1927, o Disney o l’à decizo de prodûe ‘na série pe l’Universal Pictures bazâ in sce’n personaggio creòu da-o Disney e l’Iwerks, ciamòu Oswald the Lucky Rabbit (Oswald o conìggio fortunòu).         
Into frevâ do 1928 o Disney o l’é andæto a New York pe ötegnî da-o Mintz a magiô quòta de goâgni; però o distributô, dapeu avéi persoâzo molti colêghi do Disney (tra i quæ Harman, Ising, Carman Maxwell e Friz Freleng), sapendo che i dirìtti do personaggio Oswald êan a l’Universal, ghe voéiva redûe o stipéndio, minaciândo de prodûe in propio a série a un refûo do Disney. O Disney o l’à refutòu e o l’à perso coscì tùtti i sò colaboratoî, levòu Iwerks.      


==== 1928-1933 ====
O Disney e Iwerks, pe revaleggiâ co-i vêgi colêghi, àn svilupòu un personaggio scìmile a un ràtto antropomòrfo, fòscia inspiròu a un ratto che o Walt o tegnîva méntre louâva pe-i Laugh-O-Gram. O Disney o voléiva ciamâ a nêuva creaçión “Mortimer Mouse”, ma a Lillian pensava che foîse troppo sgoazôso, e a l’à sugerîo o nómme “Mickey”.  Iwerks o l’à disegnòu o Mickey Mouse (Topolìn), mentre o Disney o l’à dopiòu o personaggio fin a-o 1947, dando – cómme ‘n inpiëgòu o l’à dîto – a sò ànima.  
 Topolìn o l’à fæto a sò primma apariçión inti córti Plane Crazy e The Gallopin’ Gaucho, i quæ, però, no àn trovòu un distributô. Visto o sucèsso do film The Jazz Singer (1927), o Disney o l’à decîzo de adeuviâ o són sincronizòu into sò terso córto, Steamboat Willie, pe creâ o primmo cartón sonòro. Dapeu o Disney o l’à fæto un contræto co-o vêgio dirigénte de l’Universal, Pat Powers, pe adeuviâ o scistêma de registraçión “Powers Cinephone”; Cinephone o l’è poi diventòu o nêuvo distributô di primmi cartoìn sonòri do Disney. Steamboat Willie o l’é stæto proietòu pe a primma vòlta o 18 novenbre 1928 a-o Universal's Colony Theatre de New York, ötegnendo coscì tanto sucesso da portâ o Disney a distribuî i âtri doî córti. 
Into 1929, dapeu o sucesso da série do Mickey Mouse, o Disney o l’à iniçiòu, co-a sciortîa de The Skeleton Dance de l’Iwerks, a produçión de unn-a série muxicâle co l’agiùtto de Carl Stanning: E Scinfonîe alêgre. Scibén a popolaritæ di córti Disney, i fræ Disney pensâvan de no reçéive o giùsto goâgno da Powers. Into l’anno dapeu, o Disney o l’à provòu a domandâ ‘n aomênto a Powers, o quæ però o l’à refuòu e o l’à dîto che l’Iwerks aviæ louòu pe lê; pe de ciù o Stanning o s’é dimisso. O Disney o l’é cheito in depresción into l'ötôbre do 1931, prendendose ‘na pösa da-o lòu. 
A-o ritórno dâ convalescénsa, o Disney o l’à firmòu ‘n contræto co-a Columbia Pictures pe-a distriboçión di cartoìn. Into 1932 o l’é stæto distriboîo a Silly Simphony Flowers and Trees, o primmo cartón che o l'à adeuviòu o Technicolor, in sciô quæ o Disney o l’à avûo l’escluxîva fin a-o 1935. Questo córto o l’à avûo tanto sucesso e o l’à fæto goägnâ a-o Disney o seu primmo Oscar into 1933. Into mæximo anno, o Disney o l’é stæto nominòu ascì pe-o córto Mickey’s Orphans e o l’à goägnòu ‘n Oscar önöâio “pe a creaçión do personaggio de Topolìn”. 
Into 1933 o Disney o l’à prodûto “The Three Little Pigs” (I trei porchettin), corto che o l’à goagnòu  l’Academy Award pe-o mêgio cortometraggio animòu; pe de ciù, a-a fin do 1933, o staff do studio o l’êa aomentòu a 200 personn-e.    


==== 1934-1941 ====

Into zùgno do 1934 o Walt o l’à anonçiòu a-o The New York Times a produçión do primmo film animòu da stöia, intitolòu Giancanéie e I sette nâni. A Hollywood gh’êa pöca fidùccia into progetto, ciamòu baifardaménte “Matô Disney”, e scinn-a sò mogê e sò fræ l’àn consegiòu de molâ; o Disney, a ògni mòddo, o s’é dedicòu co determinaçión a-a realizaçión do film. Pe-o magiô realismo into disegno, infæti, o l’à asónto di atoî, e adreitûa o l’à portòu di animali inti stûdi, di quæ i disegnatoî potean studiâ i moviménti. I ténici Disney, pe de ciù, àn svilupòu ‘na càmera multiciàn capâçe de dâ magiô profonditæ a-e scêne (adeuviâ a primma vòtta into corto goagnatô de un premmio Oscar “The Old Mill”) .    
Giancanéie, costòu a-a fin 1.500.000 dòllari (séi vòtte tanto o budget iniçiâle), o l’é stæto mostròu in anteprìmma into dexénbre do 1937 e distriboîo inti cîni americhen into fevrâ do 1938.  O film o l’é stæto un sucèsso: a-o mazzo do 1939 eân stæti goägnæ 6.500.000 dòllari, diventândo a pelìcola de ciù sucèsso da stöia primma da sciortîa de "Vîa co-o vénto". Giancanéie o l’é stæto nominòu a-i Oscar pe-a mêgio colònna sonöra e o Disney o l’à goägnòu ‘n Oscar önöâio pe-a realizaçion do film, formòu da ‘na statoétta e sétte statoetinn-e. Graçie a-i goâgni do film, o Disney o l’à possûo costroî a nêuva sêde di studios a Burbank (California), avèrti into dexénbre do 1939.     
Into 1938 a l’é stæta iniçiâ a produçion de dôe nêuve pelìcole: Pinocchio e Fantaxîa. Tutti doî i film son stæti distriboîi into 1940 e, sciben a strabónn-a acoliénsa da critica e do pùblico, i son stæti di insucessi comerciâli a caoza de o serâ do mercòu europêo pe-a guæra. O studio o s'é ritrovòu pin de débiti e ghe son stæti di taggi a-i salâi, caozândo into 1941 un sciòpero di animatoî inta produçion de Dumbo, che o l’é duòu çinque setemann-e. Senpre into 1941 o Disney o l’à fæto ‘n viaggio in America latinn-a pe cónto do governo american.


==== 1941-1950 ====
Dumbo o l’é distriboîo into ötòbre 1941, registrândo un bon sucesso. In dexénbre i Stati Unîi son intræ in guæra. O Disney, acordândose co-o Segretâio do Tezöo Henry Morgenthau Jr., o l’à iniçiòu a produçión de corti propagandistici pe l’acquisto de créditi de guæra (comme Der Fuehrer’s Face ò Victory Through Air Power). Questi corti no àn fæto goagnâ molto dinâ; pe de ciù, o quinto film do Disney, Bambi, a-a sò sciortîa into arvî do 1942 o no l’é riuscîo a ricuperâ i cósti de produçión, portândo a conpagnîa a avéi un débito co-a Banca d’America. A produçión di corti a l’é calâ in quei dêx’anni, a caoza ascì da concorensa da Warner Bros. e da Metro-Goldwyn-Mayer. Into 1942 e into 1944 son stæti distriboîi i doî film derivæ da-o viaggio do Disney in Sud America: Saludos Amigos e I tre caballeros. A-a meitæ do dexénnio a l’è stæta iniçiâ a produçión de lungometraggi a técnica mesccia, segondo o sugeriménto do Roy.  Parte do débito, de ciù, a l’è stæto estinto co-a rediçion de Giancanéie into 1944. 
Dapeu a guæera, into mêzo da “caccia a-e strîe”, o Disney, in mòddo molto controvèrso, o l’à acuzòu davanti a Comiscion pe-e ativitæ antiamericann-e (House Un-American Activities Committee) di dirigenti sindacâli de l’aziénda, tra i quæ Herbet Sorrel, David Hilberman and William Pomerance,de êse comunìsti.    
Inta seconda meitæ di anni '40 o Disney, trasferîose a Holmby Hills (Los Angeles), o l’à fæto costroî ‘na locomotîva pe-a ferovîa do sò giardin, ciamâ dapeu in önô de sò mogê Lilly Belle.


==== 1950-1966 ====

 Into 1950 o film Çenêla, o primmo lungometraggio animòu do Disney dòppo 'na pösa de sette anni, o l’à inaoguròu, co-o sò sucesso, ‘na nêuva stagion de produçioin animæ; de ciù, sénpre into 1950, o l’é stæto prodûo L’Îzoa do Tezöo (Treasure Island), o primmo di film Disney in live action.  Dâ seconda meitæ di anni ’50 o Disney o l’à lasciòu a supervixon de l’animaçion a-i “Nine Old Men”,  o grùppo di sò ciù inportanti animatoî. 
 Un di prinçipæ interèsci do Disney o l’êa a realizaçion de 'n parco de divertimenti, un spaçio «polîo, incontaminòu  donde i genitoî e i figêu potesan demoâse».  Into marso do 1952 o l'à avûo i permìsci pe costroî un parco a têma vixin a-i studi Disney,  a ògni mòddo o zèrbo o l’êa troppo picin e o n'é stæto çernûo 'n âtro a 56 km da-o studio. Dapeu a progetaçion (realizâ asemme a-i Imagineers, o grùppo di animatoî e designer asoldòu pe-o cònpito), i læ son iniçiæ into lùggio do 1954, finendo l’anno dapeu. L’inaoguraçion do parco, ciamòu Disneyland, a l’è stæta into 1955 e a dirètta televixîva da ABC a l’è stæta vista da 70 milioin de personn-e. Into primmo meize d’avertûa o parco o l'à riçevûo ciù de 20.000 vixitatoî a-o giorno, pe'n totâle de 3,6 milioin into primmo anno.    
Into 1954, in sce conseggio do Roy, a l’é stæta caciâ in scia ræ televixîva ABC a trasmiscion Walt Disney’s Disneyland, condûa da-o mæximo Disney. Into l’anno dapeu, o l’è stæto realizòu The Mickey Mouse Club, dedicòu a-i picini; pe de ciù, son stæti prodûi tanti film pe-a televixon e, into 1956, a l'é stæta fondâ a câza discogràfica Disneyland Records.    
Into 1959 o Disney o l'è stæto consulente pe l'Espoxiçión Naçionâle Americann-a de Mösca, pe-a quæ o l'à realizòu un corto a 360° de 19 minûti ciamòu America the Beautiful. L'anno dapeu o l'è stæto prexidénte do comitâto çerimoniâle pe-i Zêughi Ölìnpici Invernâli de Squaw Valley, in California.  A-a fin di anni ’50 ghe son stæte varri cangiamenti inta produçion di lungometraggi animæ: Lilli e o pelandron (do 1955) o l’é stæto o primmo film animòu in CinemaScope, A bella adormîa (do 1959) o primmo in Technirama 70 mm e 101 dalmati (do 1961) o primmo animòu co-a cserografîa.
Into 1964 o l’é stæto distriboîo Mary Poppins, film bazòu in sce l’omònimo lìbbro de P.L.Travers (a quæ però a l’è stæta insodisfâ da-o rizultâto) de maggiô sucesso de tùtto o deçennio.  Senpre inti anni ’60 o Disney o l’à sponciòu pe a realizaçion de animatronic, comme Great Moments with Mr. Lincoln, ‘n’animatronic che interpeâva o prexidente Abraham Lincoln. 
A-a fin do 1965 o Disney o l’à iniçiòu a progetaçion d’un nêuvo parco de divertimenti in Flòrida, ciamòu Disney World, o quæ o l'avieiva dovûo avéi a-o seu interno ‘na verscion de Disneyland ciù grande, ciamâ Magic Kingdom.


=== A mòrte ===
O Disney, za da grande goæra, o s'êa dimostròu un ascidoo fumatô e into novenbre do 1966 o gh'é stæto diagnosticòu un càncou a-o pormón. Pöco tenpo dapeu, into 15 de dexénbre, o Disney o l'é mòrto pe 'n colasso circolatöio, a l'etæ de 65 anni. Into commentâ a sò scomparsa, l'alôa governatô da Califòrnia, Ronald Reagan, o l'à dîto che «da ancheu o mondo o l'é ciù pövio». O sò còrpo o l'é stæto cremòu e e çénie pòste into Forest Lawn Cemetery, a Los Angeles.


== Filmografîa ==


=== Film in live-action ===


==== Produtô ====
L'Îzoa do tezöo (Treasure Island), 1950
Robin Hood e i conpagni da forèsta (The Story of Robin Hood and His Merrie Men), 1952
Rob Roy (Rob Roy: The Highland Rogue), 1953
Stormy, the Thoroughbred, 1954
Davy Crockett, 1955
Music Land, 1955
E 22 spîe de l'Union (The Great Locomotive Chase), 1956
Caravâna vèrso o West (Westward Ho, the Wagons!), 1956
Old Yeller, 1957
Johnny Tremain, 1957
A lûxe inta foresta (The Light in the Forest), 1958
O segno do Zòrro (The Sign of Zorro), 1958
Third Man on the Mountain, 1959
Rapîo (Kidnapped), 1960
Pollyanna, 1960
Dêxe che àn özòu (Ten who Dared), 1960
The Absent Minded Professor, 1961
The Parent Trap, 1961
Greyfriars Bobby, 1961
Moon pilot, 1962
Mary Poppins, 1964


=== Film d'animaçión ===


==== Produtô ====
Giancanéie e i sette nâni (Snow White and the Seven Dwarfs), 1937
Pinòcchio, 1940
Fantaxîa (Fantasia), 1940
Dumbo, 1941
Bambi, 1942
Saludos Amigos, 1942
I tre caballeros, 1944
Mûxica méistro (Make Mine Music), 1946
Bongo e i tre avventurieri (Fun and Fancy Three), 1947
Tenpo de melodîe (Melody Time), 1948
E aventûe de Ichabod e Mr. Toad (The Adventures of Ichabod and Mr. Toad), 1949
Çenêla (Cinderella), 1950
Alîce into Paize de mävégge (Alice in Wonderland), 1951
Peter Pan, 1953
Lilli e o pelandrón (Lady and the Tramp), 1955
A bella adormîa (Sleeping Beauty), 1959
101 dalmata (101 dalmatians), 1961
A spâ inta ròcca (The Sword in the Stone), 1963
O lìbbro da gióngla (The Jungle Book), 1967


== Prémmi e riconosciménti ==

Inta tùtta a sò vìtta, Walt Disney o l'à vinto molti prémmi. O l'é a personn-a c'a l'é stæta nominâ pe-o magiô nùmero de òtte a-i Prémmi Oscar inta stöia (59) e c'a l'à vinto o magiô nùmero di sti prémmi(26)


=== Prémmi Oscar ===
1932 – Oscar pe-o mêgio corto animòu (Flowers and Trees): goägnòu
1932 – Oscar pe-o mêgio corto animòu (Mickey's Orphans): candidòu
1932 – Oscar önöâio "pe a creaçión de Topolìn" 
1934 – Oscar pe-o mêgio corto animòu (The Three Little Pigs): goägnòu
1934 – Oscar pe-o mêgio corto animòu (Bulding a Building): candidòu
1935 – Oscar pe-o mêgio corto animòu (The Tortoise and the Hare): goägnòu
1936 – Oscar pe-o mêgio corto animòu (Three Orphan Kittens): goägnòu
1937 – Oscar pe-o mêgio corto animòu (The Country Cousin): goägnòu
1938 – Oscar pe-o mêgio corto animòu (The Old Mill): goägnòu
1939 – Oscar pe-o mêgio corto animòu (Ferdinand the Bull): goägnòu
1939 – Oscar pe-o mêgio corto animòu (Brave Little Tailor): candidòu
1939 – Oscar pe-o mêgio corto animòu (Good Scouts): candidòu
1939 – Oscar pe-o mêgio corto animòu (Mother Goose Goes to Hollywood): candidòu
1939 – Oscar önöâio "pe a realizaçion de Gaincanéie e i sette nâni" 
1940 – Oscar pe-o mêgio corto animòu (The Ugly Duckling): goägnòu
1940 – Oscar pe-o mêgio corto animòu (The Pointer): candidòu
1942 – Oscar pe-o mêgio corto animòu (Lend a Paw): goägnòu
1942 – Oscar pe-o mêgio corto animòu (Truant Officer Donald): candidòu
1943 – Oscar pe-o mêgio corto animòu (Der Fuehrer's Face): goägnòu
1943 – Oscar pe-o mêgio corto animòu (The Grain That Built a Hemisphere): candidòu
1943 – Oscar pe-o mêgio corto animòu (The New Spirit): candidòu
1944 – Oscar pe-o mêgio corto documentâio (Water: Friend or Enemy): candidòu
1944 – Oscar pe-o mêgio corto animòu (Reason and Emotion): candidòu
1945 – Oscar pe-o mêgio documentâio (How to Play Football): candidòu
1946 – Oscar pe-o mêgio corto animòu (Donald's Crime): candidòu
1947 – Oscar pe-o mêgio corto animòu (Squatter's Rights): candidòu
1948 – Oscar pe-o mêgio corto animòu (Chip an' Dale): candidòu
1948 – Oscar pe-o mêgio corto animòu (Pluto's Blue Note): candidòu
1949 – Oscar pe-o mêgio corto (Seal Island): goägnòu
1949 – Oscar pe-o mêgio corto animòu (Mickey and the Seal): candidòu
1949 – Oscar pe-o mêgio corto animòu (Tea for Two Hundred): candidòu
1950 – Oscar pe-o mêgio corto animòu (Toy Tinkers): candidòu
1951 – Oscar pe-o mêgio corto (In Beaver Valley): goägnòu
1952 – Oscar pe-o mêgio corto (Nature's Half Acre): goägnòu
1952 – Oscar pe-o mêgio corto animòu (Lambert the Sheepish Lion): candidòu
1953 – Oscar pe-o mêgio corto (Water Birds): goägnòu
1954 – Oscar pe-o mêgio documentâio (The Living Desert): goägnòu
1954 – Oscar pe-o mêgio corto documentâio (The Alaskan Eskimo): goägnòu
1954 – Oscar pe-o mêgio corto animòu (Toot, Whistle, Plunk and Boom): goägnòu
1954 – Oscar pe-o mêgio corto animòu (Rugged Bear): candidòu
1954 – Oscar pe-o mêgio corto (Bear Country): goägnòu
1954 – Oscar pe-o mêgio corto (Ben and Me): candidòu
1955 – Oscar pe-o mêgio corto documentâio (The Vanishing Prairie): goägnòu
1955 – Oscar pe-o mêgio corto animòu (Pigs Is Pigs): candidòu
1955 – Oscar pe-o mêgio corto (Siam): candidòu
1956 – Oscar pe-o mêgio corto documentâio (Men Against the Arctic): goägnòu
1956 – Oscar pe-o mêgio corto animòu (No Hunting): candidòu
1956 – Oscar pe-o mêgio corto (Switzerland): candidòu
1957 – Oscar pe-o mêgio corto (Samoa): candidòu
1958 – Oscar pe-o mêgio corto animòu (The Truth About Mother Goose): candidòu
1959 – Oscar pe-o mêgio corto (Gran Canyon): goägnòu
1959 – Oscar pe-o mêgio corto animòu (Paul Bunyan): candidòu
1960 – Oscar pe-o mêgio corto documentâio (Donald in Mathmagic Land): candidòu
1960 – Oscar pe-o mêgio corto animòu (Noah's Ark): candidòu
1960 – Oscar pe-o mêgio corto (Mysteries of the Deep): candidòu
1961 – Oscar pe-o mêgio corto animòu (Goliath II): candidòu
1961 – Oscar pe-o mêgio corto (Islands of the Sea): candidòu
1962 – Oscar pe-o mêgio corto animòu (Aquamania): candidòu
1963 – Oscar pe-o mêgio corto animòu (Symposium on Popular Songs): candidòu
1965 – Oscar pe-o mêgio film (Mary Poppins): candidòu
1969 – Oscar pe-o mêgio corto animòu (Winnie the Pooh and the Blustery Day): goägnòu


== Onorificénse ==


== Nòtte ==


== Bibliografîa ==
(EN) Neal Gabler, Walt Disney: The Biography, 3ª ed., Aurum, 2011, ISBN 1-845-13674-8.
(EN) Neal Gabler, Walt Disney: An American Original, 4ª ed., Disney Book Group, 2017, ISBN 1-368-02718-0.


== Âtri progetti ==

 Wikimedia Commons a contêgne di files in sce Walt Disney


== Colegamenti estèrni ==
Walt Disney in scio IMbD