Walter Elias Disney (mehrst Walt Disney; * 5. Dezember 1901 in Chicago; † 15. Dezember 1966) is en US-amerikaansch Tekner un ünner annern de Utfinner vun den bekannten Charakter Mickey Mouse.


== Leven ==
Disney wörr an'n 5. Dezember 1901 in Chicago as Söhn vun enen Boünnernehmer boren. He wüss mit siene Öllern, siene Süster un dree Bröder op ene Farm in Missouri op. Alle Kinner müssen op de Farm mit anfaten, doch he intresseer sik al jümmer mehr för dat Teknen un nehm mit 14 Johren dat eerste Maal Kunstünnerricht in Kansas City. Nodem he in'n Eersten Weltkrieg Ambulanzfohrer bi de Armee in Frankriek weer, begünn he korte Reklaamfilmen to teknen, gemeensam mit Ub Iwerks, de Disney later ok dat Modell för Mickey Mouse teken. To de sülve Tiet möök he Trickfilmfaten vun „Cinderella“ (Aschenputtel) un „Robin Hood“. Tosamen mit sienen Broder Roy produzeer he ene Reeg vun korte Filmen mit den Titel „Alice in Cartoonland“. Al dor vermengeleer he as later ok bi „Mary Poppins“ Trickfilm mit Opnahmen vun reale Schauspelers.
Na den Spood mit de Alice-Filmen güng Disney 1923 na Los Angeles. Tosamen mit Ub Iwerks un sienen Broder Roy, de sik mit de finanziellen Saken vun de Produktschonen befaat, begünn he siene Ideen in Trickfilmen ümtosetten. 1926 geev Disney dat Teknen op un Iwerk möök de Konzepschoon vun de Figuren. 1927 weer Micky Maus vun Iwerks schapen, de Titel vun de eerst Film mit de Muus weer „Plane Crazy“. Parallel dorto keem „The Jazz Singer“ rut, de eerste Toonfilm mit Mickey. En Star wörr Mickey mit den 1928 rutkamenen „Steamboat Willie“, bi den ok Minnie Mouse un Peg-Leg Pete ehre eersten Rullen speelt hebbt. Na den groten Spood vun „Steamboat Willie“ schöpp Disney 1934 Donald Duck. He schull en kattig Gegenstück to de nüüdliche Muus ween.
En groot Wark weer de vun Disney 1937 produzeerte Tekentrick-Verfilmen vun „Snow White and the Seven Dwarfs“ (Sneewittken un de söven Dwargen), de vun de Filmakademie enen normalen Oscar un söven Miniaturutgaven kreeg. Alltohoop weren 750 Künstlers an dissen Klassiker bedeligt. Na dissen Spood möök Disney 1940 ene Tekentrick-Verschoon vun „Pinocchio“. En afsluut Novum weer de 1940 rutkamene Musikfilm „Fantasia“, de to Warken vun Bach, Beethoven, Tschaikowski un Strawinsky lütte Kortgeschichten präsenteer. Bekannt is dorbi sünnerlich de Episood in de Mickey den „Zauberlehrling“ speelt.
Na den Tweten Weltkrieg produzeer Disney vele Aventüürfilmen as „Treasure Island“ (De Schatzinsel) un „20,000 Leagues Under the Sea“ (20.000 Milen ünner de See). In de 1950er Johren weren „Cinderella“, „Alice in Wonderland“ un „Peter Pan“ produzeert.
An'n 17. Juli 1955 möök Walt Disney sienen eersten Vergnögenspark Disneyland in Anaheim en poor Kilometers süden vun Los Angeles op. 1964 kööp he dat Rebeet för den tweten Park in Orlando, Florida, de noch beter un veel grötter as dat eerste Disneyland warrn schull. An'n 15. Dezember 1966 starv Walt Disney na en Operatschoon wegen Lungenkrebs, un sien jünger Broder Roy övernehm de Walt Disney Productions un dat Wiederentwickeln vun den Park, de 1971 denn as „Walt Disney World“ apent wörr.
Üm Trickfilmen realistischer utsehn to laten, hett Disney de Multiplan-Kamera utfunnen: Teknen vun Achtergrund, Figur un Vördergrund warrt op trennte Blääd tekent, överenannerleggt un denn fotografeert. Dör ännerte Afstänn twüschen de Blääd sünd realistischere, dreedimenschonale Effekten mööglich.


== Weblenken ==

Walt Disney in de Internet Movie Database (engelsch)
The Encyclopedia of Disney Animated Shorts (engelsch)