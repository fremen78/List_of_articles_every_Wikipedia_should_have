רז מאירמן (נולד ב-15 באוגוסט 1977) הוא איש יחסי ציבור, יועץ תקשורת, עורך דין ולשעבר דוגמן ומנחה טלוויזיה ישראלי.


== ביוגרפיה ==
מאירמן שירת בתור אחראי שידור ומפיק בגלי צה"ל. הוא בוגר תואר ראשון במשפטים ותואר שני במשפטים עם התמחות בפלילים מאוניברסיטת תל אביב. בשנת 2008 הוסמך כעורך דין.
מאירמן התפרסם לראשונה כדוגמן כאשר השתתף בקמפיינים בינלאומיים של ג'ורג'ו ארמני, אמפוריו ארמני, חברת מיצובישי ועוד. ב-2001 היה מועמד להנחות ברשת MTV אירופה, לאחר שנבחר מתוך 25 מועמדים ישראלים, אך לא עבר את האודישנים האחרונים.
ב-2004 שימש זמר-ליווי של דוד ד'אור בהופעתו באירוויזיון. בנוסף השתתף בקמפיין של רשת האופנה H&O.
ב-2005 שימש מאירמן כתב בתוכנית "ערב טוב עם גיא פינס" וכן, כתב שטח בחדשות המקומיות של חברת הכבלים "הוט", במסגרת זו הוא הופיע בתפקיד עצמו ככתב בטלנובלה בע"מ. במשך מספר שנים, שימש "כתב מאחורי הקלעים" בטקסי בחירת מלכת היופי של ישראל.
ב-2006 השתתף בעונה השנייה של "רוקדים עם כוכבים", אך הודח לפני הגמר. במקביל שימש פרזנטור של קבוצת גולף א.ק. וחברת הבת פולגת. בשנת 2008 היה דוגמן מוביל של "סליו".
ב-2009 נבחר להנחות את תוכנית המציאות "המירוץ למיליון", אך כעבור עונה אחת הוחלף ברון שחר. במקביל, נבחר מאירמן להוביל את קמפיין קיץ 2009 של חברת האופנה "סליו", במקום גיא זו-ארץ.
בעשור השני של המאה ה-21 החל לעבוד כעורך דין במשרה מלאה, אך לאחר כארבע שנים עבר לעבוד כאיש יחסי ציבור ויועץ תקשורת לחברות בתחומי הבנקאות, הפיננסים, והמגזר הציבורי, במשרדו של יועץ התקשורת מוטי שרף.


== חיים אישיים ==
למאירמן סוכרת נעורים והוא מתנדב באגודה לסוכרת נעורים.
באוקטובר 2004 התחתן עם דנה כהן, ושלוש שנים לאחר מכן התגרש.
בשנת 2010 נישא בשנית להילית ברוך, ובשנת 2013 נולדה לשניים בת.


== קישורים חיצוניים ==

 רז מאירמן, ברשת החברתית פייסבוק
 רז מאירמן, ברשת החברתית LinkedIn
רז מאירמן, במיזם "אישים" לתיעוד היצירה הישראלית
 רז מאירמן, במסד הנתונים הקולנועיים IMDb (באנגלית)
דנה הרמן, GO, סקס, סמים ורוקנ'רול?, באתר ynet, 3 באוגוסט 2005
אור ברנע, רז מאירמן בבריכה, באתר ynet, 28 באוקטובר 2005


== הערות שוליים ==