La eletroniche e je la sience e la tecnologjie dal control dai eletrons. Cheste peraule si dopre vuê par l'insiemit di cognossincis pratichis e teorichis necessaris par progjetâ e realizâ aparâts in stât di elaborâ grandecis fisichis, doprant il flus di corint eletroniche. I argagns eletronics son circuits eletronics costituîts di components, atîfs e passîfs, leadis cun fîi o trois condutîvs, par solit metalics, percorûts de corint eletriche.
La eletroniche e la eletrotecniche a son dôs dissiplinis a strent leadis, che si diferenziin par la aplicazion: mintri che la eletrotecniche e à come fin principâl di trasmeti potence eletriche e gjestî e progjetâ machinis eletrichis, la eletroniche si ocupe massime da la elaborazion dai segnâi eletrics e daspò da la informazion.
Par une vore di autôrs (i.e. Jakob Millman), la eletroniche si pues definî il studi dal mot dai eletrons difûr dai metals. Seont cheste definizion, la eletrotecniche e lis aplicazions radio classichis no jentrin intal cjamp da la eletroniche, che al cjape dentri dome i argagns a semicondutôrs (silici, gjermani, semicondutôrs combinâts), i cjanuls a vueit (valvolis) e la propagazion dal cjamp eletromagnetic in mieçs dieletrics come la aiar o il veri (fibris otichis).