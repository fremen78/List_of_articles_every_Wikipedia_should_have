Arheele (Archaea) este unul dintre cele trei domenii ale vieții, alături de  Bacteria și Eucaria, care include un singur regn - Archaea (Arhee). Este constituit din organisme unicelulare, anucleate și care nu au organite despărțite de membrane.
Archaea au fost clasificate ca bacterii și au primit titlul de "archaebacteria", dar această clasificare este acum depășită.
Celulele archaea au proprietăți diferite de celulele bacteriilor sau ale eucariotelor. Archaea se împart în patru  încrengături. Clasificarea lor este dificilă pentru că archaea sunt rareori studiate în laborator și sunt doar analizate la nivelul acizilor nucleici, din mostre prelevate din mediul înconjurător.


== Descoperire ==

Archaea au fost caracterizate prima oară ca un grup diferit de procariote în anul 1977 de către Carl Woese și George E. Fox, cu ajutorul  arborilor filogenetici contruiți pe baza secvențelor de ARN ribozomic 16s.  
Woese a argumentat că Archaea sunt un grup de organisme fundamental diferite de organismele cunoscute până atunci. Pentru a sublinia diferențele, Woese a propus un nou sistem de clasificare al organismelor vii, care cuprinde trei domenii:  Eucaria,  Bacteria și Archaea,


== Caracterizare ==
Archaea și bacteriile au în general aceeași formă și mărime, deși unele archaea au forme ciudate, precum celulele pătrate ale Haloquadratum walsbyi. În ciuda similarității vizuale cu bacteriile, archaea au  gene și  căi metabolice care sunt mai asemănătoare cu eucariotele decât cu bacteriile, cum a fi enzimele implicate în procesele de transcripție și translație. Alte aspecte ale  biochimiei archaea sunt unice, cum ar fi prezența  lipidelor eter în membrana celulară.


== Surse de energie ==
Archaea folosesc mai multe surse de energie decât eucariotele. Acestea variază de la  compuși organici, cum ar fi zaharurile, până la amoniu, ioni metalici sau chiar hidrogen. Archaea  halofile (tolerante la săruri) folosesc lumina solară ca sursă de energie, iar alte specii de archaea  fixează carbon. Spre diferență de plante și  algele albastru verde, nici o archaea nu desfășoară ambele procese menționate mai sus. 


== Reproducere ==
Archaea se reproduc asexuat prin fiziune binară, reproducere fragmentară sau înmugurire. Spre deosebire de bacterii, nicio specie cunoscută de archaea nu produce spori.


== Mediul de viață ==
Archaea au fost inițial descrise ca  organisme extremofile, care trăiesc în medii de viață extreme cum ar fi izvoarele termale sau lacurile sărate, dar mai nou au fost descoperite într-o arie largă de habitate, cum ar fi solul, oceanele, colonul uman sau în ombilicul uman.   Archaea sunt numeroase în oceane, iar archaea din plancton ar putea reprezenta unul dintre cele mai bogate grupuri de organisme de pe planetă.
Archaea reprezintă o mare parte a vieții de pe Terra și poate avea roluri importante atât în circuitul carbonului în natură cât și în circuitul azotului în natură. Nu se cunosc cazuri de  agenți patogeni aparținând domeniului Archaea, iar de obicei sunt organisme în relații de comensalism sau mutualism. Un astfel de exemplu îl reprezintă organismele metanogene care trăiesc în intestinele omului sau în  rumenul animalelor, unde contribuie la digestie.


== Utilizare în industrie ==
Organismele metanogene sunt folosite în producția de biogaz și în tratarea apelor menajere, iar enzimele organismelor extremofile sunt folosite în biotehnologie.


== Legături externe ==
ro  A treia mare ramură a vieții: Domeniul Archaea Arhivat în 5 noiembrie 2015, la Wayback Machine.


== Referințe ==