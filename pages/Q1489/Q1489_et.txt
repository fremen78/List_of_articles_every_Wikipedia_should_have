México [m'ehhiko] ehk Ciudad de México ('México linn') on Mehhiko pealinn.


== Nimi ==
Inglise keeles tarvitatakse nime Mexico City [meksiko siti], et teha vahet pealinna nimel ja riigi nimel (Mexico). Erinevalt inglise keelest ei ole eesti keeles sellist eristamisvajadust: riigi nimi on Mehhiko, pealinna nimi México.
Nimest Ciudad de México on tuletatud lühend CDMX, mida kasutatakse laialdaselt linnale viitamiseks.
Linna tunnusfraasina kasutatakse fraasi la Ciudad de la Esperanza 'lootuse linn'.


== Asukoht ja elanikkond ==
México asub mägedevahelises nõos Mehhiko kiltmaal, 2240 meetri kõrgusel üle merepinna.
Elanike arv oli 2004. aasta seisuga 8,6 miljonit ja see kasvab. 2010. aasta seisuga oli elanike arv 8,85 miljonit. Terves México linnastus elas aga 2010. aasta seisuga 21,2 miljonit inimest.


== Ajalugu ==
Linna rajasid hispaanlased 1521. aastal vallutatud asteekide pealinna Tenochtitláni kohale.
Linn on iseseisva Mehhiko pealinn aastast 1821.


== Vaatamisväärsused ==
México ajalooline linnasüda ja Xochimilco linnaosa kanalid on arvatud UNESCO maailmapärandi nimistusse.
Vaatamisväärsuste sekka kuuluvad näiteks Palacio de Bellas Artes, Chapultepeci loss, Torre Latinoamericana ja Mehhiko revolutsiooni mälestusmärk.
Linnas asub kokku 128 muuseumi, millest tähelepanuväärsemad on riiklik antropoloogiamuuseum ja Soumaya muuseum.


== Viited ==


== Välislingid ==