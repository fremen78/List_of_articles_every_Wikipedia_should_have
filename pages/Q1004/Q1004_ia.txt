Un comic (ex anglese: comics), etiam note como novella picte, historietta designate, o conto a designos, es un typo de litteratura graphic ubi un narration picte es designate cum imagines in sequentia, saepissime incentrate sur dialogos, cum parve descriptiones externe. Quando referite al stilo japonese, sia le arte sia le volumine ipse son internationalmente nominate manga (漫画).


== Historia ==
Le version moderne de iste typo de narration nasce sur le jornales de novas ut vignette comic, post prolongate a banda designate, sovente de character politic. In le curso del ultime duo seculos, le simplice bandas se ha evolvite usque devenir ver e proprie libros a designos, publicate autonomemente e con decenas de subgeneres litterari. Secundo le amplitude del narration e le publico destinatari, le historias designate contemporanee pote haber permulte formas et esser vocate in numerose manieras, como le breve librettos serial de historiettas e contos a designos  majormente pro juvenes, o le plus complexe volumines unic de novellas e romances graphic, saepe etiam directe a un publico exclusivemente adulte.
Historicamente, illo es un arte producite desde longe tempore, per exemplo in hieroglyphes egyptian, e insignias grec, mosaicos, columnas coclide e graffiti latin, o le tapisserias flaminge e normanne.
Le plus directe predecessores del bandas designate moderne son illustrationes caricatural humoristic a un sol vignette, facite pro revistas comic in le seculo XIX in Europa e Statos Unite. In le mesme seculo, le designator suisse Rodolphe Töpffer crea diverse historiettas satiric breve con un narration sequential, que ganiava rapidemente popularitate. Post Töpffer, le medio esseva usate per le autores german Wilhelm Busch e Heinrich Hoffman. In le epocha, on produce etiam revistas satiric como Punch e Puck, que deveni un fonte de inspiration pro designatores in Asia.
In le principio del seculo XX, in le Statos Unite, le bandas designate comenciava emerger como un ver medio de massa, in historias de un banda o un pagina sol, producite pro augmentar le vendita de jornales. Exemplos de iste tempore son Yellow Kid/Hogan's Alley per Richard Felton Outcalt, Katzenjammer Kids per Rudolph Dirks e Happy Hooligan per Frederick Burr Opper. Relativemente veloce, altere operas con alte ambition artistic esseva producite, como Little Nemo in Slumberland per Winsor McCay, Krazy Kat per George Herriman, e The Kin-Der Kids e Wee Willie Winkie's World per Lyonel Feiniger.
Le plus importante tradition in Europa, le scena franco-belge, initiava apparer como distincte e importante durante le secunde guerra mundial, quando le occupantes nazista decideva prohibir le importation de contos designate extere. Proque le population belge e francese esseva ja ben habituate a leger continuemente contos nove, un production native, sur vaste scala, appareva e proliferava usque hodie.


== Referentias ==