Mec om kattud pukazmusil Mašurun pindan pala.


== Ühthine pind ==
Meczon ottab läz 9,4 procentad Man pindad da läz koumandest kuivman pindad, nece om 38 mln km². Necen meczonan polišk mülüb tropikoihe, nelländez levitase Pohjoižmapoliškos. ÜRO:n arvoimižen mödhe, Venäman mecan pind om 8,5 mln km² (851 mln gektarad), Rosleshoz:an andmusiden mödhe, miččid lugetas toižel metodal, voden 2011 augotišes mecfond oli 1183,3 mln. gektarad, 797,1 — kattud mecal.


== Mecoiden toižendoiden vepsän nimed ==
Barbik, barbišt — hen lehtezmec.
Harv mec, harvišt — mecpind ladvištoiden ümbištundmäranke 0,2..0,3 vähemb.
Kaskez — nor' segoitadud mec.
Kor'b, šohro, mecakišt, org — paks da amuine da edahaine mec.
Lomžom — mec äiluguižiden lohkaidud puidenke.
Madališt, barbikoikaz mec — madal ladvoil mec.
Palatez, palatiž — palanu mec.
Pihk — paks kavag'mec.
Puregišt — paks nor' mec.
Reskač, norišt — nor' mec.
Rozjam — kuivanu jurele mec.
Rouhišt — vanh mec, vanhoiš puišpäi.
Rädeg — paks da amuine kuz'ne mec.
Sar', sarik, sarjak — kazvai eriži mec.
Šaim — mectunu henošti so.
Vičikišt — nor' paks mec; paks penzhišt.
Vidä — nor’ kuz’ne mec, mž. paks.


== Mecha sidodud vepsän tärtused ==
Lamad — mecan tarh meckävutamižen täht.
Mechine, mechaine, mecauk, mecamez' — mifine mecan ižand.
Parččom — mecan varhapanend.
Tösk — mecan tarh vai čapmaha sidä.
Uhring — notked taho mecas.
Vugonk — mecan ajand jogedme.


== Mecha sidodud vepsän muštatišed da ozoitesed ==


=== Muštatišed ===

Azj eile kondi, mecha ei mäne. / Rad eile kondi, mecha ei lähte.
Eraz eläb, ku puzuhu paneb, a toine eläb, ku märgän mecan poltab.
Gorä ei mecadme kävele, a rahvastme.
Händikast kut taht söta, a üks'kaik kor'bhe kacub.
Ičeiž mad armhembad, ičeiž mecad čomembad.
Kut mecha, muga i mecaspäi.
Kut mecha kidastad, muga mec-ki vastustab.
Mecas oma mäthaižed, a kodiš saumaižed.
Mecas pu-ki kuleb i nägeb.
Mecas pud ei olgoi ühtejiččed, muga i rahvaz.
Mechapäi ei ajagoi lapsenkacujad ecmaha.
Min edahamb mecha, sen enamb haugoid.


=== Ozoitesed ===

Čuhkab, čahkab pimedas pihkus, komedas kor'bes. (taigin päčil)
Mecas koume mechašt, kezal i tal'vel ühted sädod. (hong, kuz' da kadag)
Mecha mäneb, kodihe kacub, kodihe tuleb, mecha kacub. (kašal' sel'gas)


== Kacu mugažo ==
Pu (material)


== Homaičendad ==