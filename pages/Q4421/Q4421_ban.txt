Wana (aksara Bali: wana)​ utawi Alas (aksara Bali: halas·) punika sawidang tanah kadominasi olih taru. Panyatusan dépinisi wana kaanggén ring sajebag guminé, sajeroning patiosan sekadi kakerepan taru, tegeh taru, pawigunaan genah, status legal miwah kawigunaan ékologis. Organisasi Pangan miwah Partanian nganikayang wana manados genah sané jimbar ipun langkung saking 0,5 héktar antuk taru-taru ipun tegeh langkung saking  5 méter miwah katutup kanopi langkung saking 10 persén, utawi taru sané prasida nganti ambang punika in situ. Asapunika tan rumasuk genah sané akéhan kaanggén partanian utawi pawigunaan genah pakotaan. Nganggé dépinisi puniki, FRA warsa 2020 nemuin pinaka wana magenahin 4,06 miliar héktar utawi sawatara 31 persén saking daratan guminé ring warsa 2020, menawi pasebaran ipun tan rata ring guminé.
Wana pinaka ékosistem daratan sané dominan miwah kasebar ring sajebag guminé. Langkung saking atenga wana ring guminé wantah katemuin ring limang negara (Brasil, Kanada, Cina, Rusia, miwah Amérika Serikat). Wana akéh nyané 45 persén magenah ring wewengkon tropis, kasarengin olih boréal, iklim sedeng miwah domain subtropis.
Wana mapunia 75% saking produksi primér bruto biospér gumi, miwah madaging 80% biomassa entikan ring gumi. Produksi primer resik kacawang nganti 21,9 gigaton karbon ngawarsa antuk wana tropis, 8.1 antuk wana iklim, miwah 2.6 antuk wana boréal.
Wana ring lintang miwah kategehan sané matiosan, miwah sareng curah sabeh taler panguapan sané matiosan ngawentuk bioma sané sanget matiosan: wana boréal ring nampek Kutub Kalér, wana tropis ayub miwah wana tuh tropis ring nampek ékuator, miwah wana maiklim sedéng ring garis lintang tengah. Wawengkon antuk tegeh sané langkung condong ngadukung wana sané pateh sekadi ring genah garis lintang sané langkung tegeh, miwah akéh nyané curah sabeh mingaruhin komposisi wana.

Wewengkon wana punika 49 persén kantun tileh, punika 9 persén katemuin ring tugelan-tugelan antuk akedik utawi tan pasambungan. Wana sabeh tropis miwah wana soroh konipéra boréal pinih akedik katugel, asapunika wana tuh subtropis miwah wana samudra subtropis rumasuk pinih katugelan. Kirang langkunh 80 persén saking wewengkon wana guminé katemuin ring petak-petak sané langkung saking 1 yuta héktar. 20 persén sisané magenah ring langkunh 34 yuta tugelan ring sajebang guminé - makéhan kirang saking 1.000 héktar.
Krama manusa miwah wana saling mingaruhin indik rwa bineda utawi becik miwah tan becik. Wana nyadiayang jasa ékosistem antuk manusa miwah mawiguna manados genah wisata. Wana taler mingaruhin kakenakan kramané. Wana adat manados genah dresta miwah budaya prasida ajeg.


== Pustaka ==