Amor indica un sentimento de affection e attaccamento verso un esser o un cosa, que impelle celles qui lo senti a cercar un proximitate, sia physic sia spiritual sia mesmo imaginari, con le objecto de iste amor, e a adoptar un comportamento particular (plus o minus rational) in consequentia. In su uso le plus typic, amor indica un profunde sentimento de teneressa verso un persona. Il ha multe typos de amor secundo le objecto (ipse, altere personas, materiales, lo divin) e le maniero de amar (platonicamente, spiritualmente, romanticamente, sexualmente). Alsi, le verbo amar pote indicar un grande varietate de sentimentos, statos e comportamentos, incluente un placer general associate a un objecto o activitate («io ama chocolate», «io ama dansar») e un attraction profunde o intense pro un o plure personas («io ama mi sposa», «io ama mi infantes»). Iste diversitate de usos e significationes del parola lo face difficile a definir de maniero unificate e universal.
Amor in su diverse formas age como un factor major in relationes social e occupa un placia central in psychologia human. Pro iste rationes, es equalmente uno del themas le plus currente in le artes.

Inter le symbolos le plus recognite del amor es le corde stilisate. Multe culturas ha un o plure divinitates qui preside al amor. Aphrodite (mythologia grec), Venus (mythologia roman), e Freya (mythologia teutonic) son le deas principal de amor. Le deo roman Amor/Cupido coadjuva su matre Venus e face le mortales inamorar se per flechar les.
Un persona sentiente amor romantic verso un altere es considerate como inamorate. Le actos per quales personas inamorate exprime su affectiones pote variar secundo le cultura, tempo, conditiones social, etc. Illos pote incluer litteras romantic, promissas de fidelitate, rendez-vous, basios, imbraciamentos, caressas, gemimentos, coito (un acto que pote anque esser designate como facer amor), maritage, etc.
On characterisa a vices personas como heterosexual, bisexual, o homosexual secundo le objectos (actual o potential) de lor amor sexual.


== Referentias ==