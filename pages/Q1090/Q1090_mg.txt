Ny volafotsy dia singa simika mitondra ny laharana atômika 47 sy aseho amin' ny eva Ag (avy amin' ny fanafohezana ny teny latina hoe argentum). Metaly tetezamita malefaka, fotsy, mamirapiratra, manana toetra mampita aratra ambony indrindra, ny fitarihana hafanana ary ny fitaratry ny metaly rehetra. Ny zaka tsotra volafotsy dia metaly sarobidy, indraindray antsoina hoe volafotsy metaly. Efa fantatra sy nomen-danja hatramin' ny Andro Taloha ny volafotsy tamin' ny fampiasana azy ho fihaingoana sy anamboarana vola. Ny fitrandrahana volafotsy dia azo inoana fa efa nisy talohan' ny taona 2500 tal JK.
Ny metaly sy ny tsaman' ny volafotsy dia manana toetra mahatohitra ny harafesina sy mahatohitra ny fahasimbana. Ny fampiasana volafotsy amin' ny fanaovana loko metaly, amin' ny fanefena firavaka sy vola madinika dia fantatra tsara. Amin' ny ankapobeny dia atambatra amin' ny metaly hafa amin' ny fatra kely ny volafotsy ho mafy sy mahatohitra kokoa. Ny volafotsy ampiasaina amin' ny fandokoana sy fanamboarana fitaovan-dakozia dia misy volafotsy 92,5 % sy varahina 7,5 %. Fotsy ny tsama varahina sy volafotsy raha latsaky ny 50 % ny fatran' ny varahina. Ny volafotsy dia ampiasaina amin' ny fadrakofana ny tava malaman' ny fitaratra, amin' ny alalan' ny fanetonana an' ilay metaly na amin' ny fisiky. Ny volafotsy koa dia ampiasaina amin' ny fampikasohana elektrika sy elektrônika satria mpampita aratra tsara kokoa noho ny varahina. Ny brômioran' ny volafotsy (AgBr) sy ny iodioran' ny volafotsy (AgI) dia ampiasaina amin' ny fanasana sary satria ireo siram-bolafotsy ireo dia mora miova raha tratran' ny hazavana. Ny volafotsy kolôida dia nampiasaina ho fanafody.


== Ao amin' ny kolontsaina ==


=== Ohabolana malagasy ===
Ny herana aman-jozoro dia maniry amin' ny tany, ary ny volamena sy ny volafotsy dia tsy latsaka avy any an-danitra.


== Jereo koa ==
Alimo
Fanitso
Firaka
Firamainty
Firapotsy
Manganezy
Tsỳ
Varahina
Viraty
Volamena
Volavelona
Vy
Fitrandrahana harena an-kibon' ny tany eto Madagasikara