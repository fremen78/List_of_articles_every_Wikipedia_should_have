Ο Αθλητικός Πολιτιστικός Σύλλογος Φίλιππος Βέροιας είναι ελληνικό αθλητικό σωματείο που δραστηριοποιείται στη Βέροια, στην Ημαθία, όπου και βρίσκονται οι έδρες των τμημάτων του. Επίσημο έτος ίδρυσής του είναι το 1962 και αγωνίζεται με χρώματα το κόκκινο και το λευκό. Αντλεί το όνομά του από τον Βασιλιά της Μακεδονίας, Φίλιππο Β'.
Διατηρεί τμήματα καλαθοσφαίρισης ανδρών, χειροσφαίρισης ανδρών και γυναικών, πετοσφαίρισης ανδρών, στίβου και ενόργανης γυμναστικής. Στο παρελθόν διέθετε επίσης τμήμα καλαθοσφαίρισης γυναικών και τμήμα άρσης βαρών.


== Τμήματα καλαθοσφαίρισης ==
Το τμήμα καλαθοσφαίρισης του Φιλίππου Βέροιας δημιουργήθηκε το 1962. Επειδή αποτελούσε τη μοναδική ομάδα καλαθοσφαίρισης στην περιοχή του, συμμετείχε στο Πρωτάθλημα Β' Κατηγορίας της Θεσσαλονίκης. Κατόπιν αποτέλεσε τη μία από τις τέσσερις ομάδες που συμμετείχαν στο πρώτο επίσημο πρωτάθλημα της νεοσύστατης Τοπικής Επιτροπής Κεντροδυτικής Μακεδονίας κατά την αγωνιστική περίοδο 1967-68.
Αργότερα ο Φίλιππος ήταν μία από τις ομάδες που το 1980 υπέγραψαν το καταστατικό δημιουργίας της Ένωσης Καλαθοσφαιρικών Σωματείων Κεντρικής & Δυτικής Μακεδονίας (Ε.ΚΑ.Σ.ΚΕ.ΔΥ.Μ.) με έδρα τη Βέροια. Το 1988 με απόφαση του Δ.Σ. της Ε.Ο.Κ., αποφασίσθηκε ο διαχωρισμός της Ε.ΚΑ.Σ.ΚΕ.ΔΥ.Μ. σε δύο Ενώσεις: την Ε.ΚΑ.Σ.ΚΕ.Μ. με έδρα τη Βέροια και την Ε.ΚΑ.Σ.ΔΥ.Μ. με έδρα την Κοζάνη. Αυτονόητα ο Φίλιππος εντάχθηκε στην πρώτη.


=== Ανδρών ===

Το ανδρικό τμήμα καλαθοσφαίρισης έχει κατακτήσει 10 φορές το τοπικό του Πρωτάθλημα Ανδρών και συγκεκριμένα κατά τα έτη: 1967-68 · 1969-70 · 1973-74 · 1975-76 · 1976-77 · 1979-80 · 1980-81 · 1981-82 · 2000-01 · 2002-03. Από την περίοδο 2003-04 μέχρι σήμερα αγωνίζεται στις Εθνικές Κατηγορίες αδιαλλείπτως, έχοντας κατακτήσει ένα Πρωτάθλημα Β' Εθνικής (2012-13) κι ένα Πρωτάθλημα Γ' Εθνικής Κατηγορίας (2011-12).


=== Γυναικών ===

Το γυναικείο τμήμα καλαθοσφαίρισης έχει διακριθεί στο παρελθόν σε τοπικό επίπεδο, έχοντας κατακτήσει έξι φορές τον τίτλο του Πρωταθλητή στην Α' Κατηγορία Γυναικών που διοργανώνει η Ε.ΚΑ.Σ. Κεντρικής Μακεδονίας και συγκεκριμένα κατά τα έτη: 1991-92 · 1992-93 · 1993-94 · 1996-97 · 2001-02 · 2008-09. Μέτρησε τέσσερις παρουσίες σε Εθνικές Κατηγορίας πριν τη διάλυσή του το καλοκαίρι του 2010.


== Τμήμα πετοσφαίρισης ==

Το τμήμα ανδρικής πετοσφαίρισης του συλλόγου κατά την αγωνιστική περίοδο 2015-16 λαμβάνει μέρος στο Πρωτάθλημα Ανδρών που διοργανώνει η Ένωση Σωματείων Πετοσφαίρισης Μακεδονίας. Το 2021 έφτασε στον τελικό του Λίγκ Καπ αποκλείοντας τον ΠΑΟΚ στα ημιτελικά, χάνοντας όμως τον τελικό με 3-1 στα σετ από τον Φοίνικα Σύρου.


=== Τίτλοι ===
Γ΄ Εθνική Πετοσφαίρισης Ελλάδας Ανδρών; 1997


== Τμήματα χειροσφαίρισης ==
Ο Α.Σ. Φίλιππος Βέροιας διαθέτει τμήματα χειροσφαίρισης ανδρών και γυναικών. Το τμήμα ανδρών έχει επιτυχίες σε Ελλάδα και Ευρώπη. Αξιοσημείωτη είναι η παρουσία του συλλόγου στο Πρωτάθλημα Ελλάδας Χειροσφαίρισης Μικρών Ηλικιών.


=== Ανδρών ===

Το ανδρικό τμήμα χειροσφαίρισης του Φίλιππου Βέροιας, ξεκίνησε τις δραστηριότητές του το 1977. Έχει κατακτήσει πρωταθλήματα και κύπελλα Ελλάδας. Αποτελεί την πρώτη ελληνική ομάδα που κατάφερε να φτάσει σε ένα ευρωπαϊκό τελικό, το 2003 στο Τσάλεντζ Καπ, ενώ έχει φτάσει και στα ημιτελικά του Κυπέλλου Κυπελλούχων το 1993.
Το πρώτο πρωτάθλημα που έλαβε χώρα, τον Σεπτέμβριο του 1978, είχε διοργανωθεί από τον ΣΕΓΑΣ, όπως και το δεύτερο τον Μάιο του 1979, θεωρούνται ανεπίσημα και δεν αναγνωρίζονται από την Ομοσπονδία Χειροσφαιρίσεως Ελλάδος (ΟΧΕ). Μαζί με τον Αμύντα Αμυνταίου, είναι οι ομάδες που έφεραν, τη νέα εποχή του αθλήματος, μετά τη δεκαετία του 1920-30, στην Ελλάδα.


=== Γυναικών ===
Το γυναικείο τμήμα χειροσφαίρισης του Φίλιππου Βέροιας κατέκτησε δυο φορές τη 2η θέση στο πρωτάθλημα γυναικών (1998, 1999), και μία φορά την 3η θέση (2000). Μεγάλη επιτυχία του τμήματος αποτελεί και η συμμετοχή στον τελικό κυπέλλου γυναικών Ελλάδος, το 2000.
Σε επίπεδο ευρωπαϊκών οργανώσεων συμμετείχε στο Ευρωπαικό κύπελλο πόλεων το 1996 και το 1997. Αγωνίστηκε στο Women's EHF European Cup το 1998, καθώς και το 1999 όπου κατάφερε να προκριθεί στην επόμενη φάση της διοργάνωσης. Το 2001 συμμετείχε στο Women's EHF Cup Winners' Cup.
Στις μικρές ηλικίες έχει κατακτήσει 7 πρωταθλήματα Ελλάδας νεανίδων (1993, 1994, 1996, 2004, 2005, 2007, 2012), 3 πρωταθλήματα κορασίδων (1991, 1995, 2005), 2 πρωταθλήματα παγκορασίδων (2003, 2008) και 1 πρωτάθλημα μίνι κοριτσιών (2007).


== Τμήμα στίβου ==
Κατά την αξιολόγηση των ελληνικών συλλόγων στίβου που εκδίδει κάθε Νοέμβριο ο Σ.Ε.Γ.Α.Σ. ο σύλλογος της Βέροιας έχει αξιολογηθεί ως ακολούθως πανελλαδικά:


== Τμήμα ενόργανης γυμναστικής ==


== Τμήμα άρσης βαρών ==


== Παραπομπές ==


== Εξωτερικοί σύνδεσμοι ==
Α.Σ. Φίλιππος Βέροιας, επίσημη ιστοσελίδα του τμήματος χειροσφαίρισης.