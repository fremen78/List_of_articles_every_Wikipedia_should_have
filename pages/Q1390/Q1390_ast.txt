Los inseutos (Insecta) son una clase d'animales Invertebraos del filu de los atrópodos, carauterizaos por presentar un par d'antenes, tres pares de pates y dos pares d'ales (que, sicasí, puen amenorgase o faltar). La ciencia qu'estudia los inseutos denomínase entomoloxía. El so nome provién del llatín insectum , calcu del griegu ἔντομα, 'cortao en mediu'.
Los inseutos entienden el grupu d'animales más diversu de la Tierra, con aproximadamente un millón d'especies descrites, más que tolos demás grupos d'animales xuntos, y con estimaciones d'hasta 30 millones d'especies ensin describir, colo que, potencialmente, representaríen más del 90 % de les formes de vida del planeta. Otros estudios de más recién rebaxen la cifra d'inseutos por afayar a ente 6 y 10 millones.
Los inseutos puen atopase en cuasi tolos ambientes del planeta, anque solo un pequeñu númberu d'especies afíxose a la vida nos océanos. Hai aproximadamente 5000 especies d'odonatos (libélules, caballinos del diablu), 20 000 d'ortópteros (saltapraos, grillos), 120 000 de lepidópteros (caparines y poliyes), 120 000 de dípteros (mosques, mosquitos), 82 000 de hemípteros (chinches, pulgones, billorios), 350 000 de coleópteros (escarabayos, maruxos), y 110 000 especies de himenópteros (abeyes, aviespes, formigues).
Los inseutos nun presenten sólo una gran diversidá, sinón que tamién son increíblemente abondoses. Dalgunos formigueros contienen más de 20 millones d'individuos y calcúlase qu'hai 1015 formigues viviendo sobre la Tierra. Na selva amazónica envalórase qu'hai unes 60 000 especies y 3,2 x 10⁸ individuos por hectárea. Envalórase qu'hai 200 millones d'inseutos por cada ser humanu.
Artrópodos terrestres tales como los ciempiés, milpiés, escorpiones y arañes confundise de cutiu colos inseutos por cuenta de que tienen estructures corporales similares, pero son fácilmente estremables, una y bones los inseutos presenten tres pares de pates, ente que los escorpiones y les arañes tienen cuatro pares y escarecen d'antenes, y los ciempiés y milpiés tienen munchos pares de pates.


== Taxonomía ==
Subclase Apterygota

Symphypleona
Subclás Archaeognatha
Subclás Dicondylia

Monura
Thysanura
Subclás Pterygota

Palaeodictyoptera
Ephemeroptera
Odonata (Cortañatices)
Infraclás Neoptera
Blattodea
Mantodea
Isoptera
Zoraptera
Grylloblattodea
Dermaptera
Plecoptera
Orthoptera (Saltasucos, llagostes, araclanes)
Phasmatodea
Embioptera
Mantophasmatodea
Superorde Hemipterodea
Psocoptera
Phthiraptera (Alicánanos)
Hemiptera
Thysanoptera
Superorde
Miomoptera
Megaloptera
Raphidioptera
Neuroptera
Coleoptera (escarabayos)
Strepsiptera
Mecoptera
Siphonaptera
Protodiptera
Diptera (mosques)
Trichoptera
Lepidoptera (pumarines, birogos)
Hymenoptera  (formigues, abeyes, aviespes, etc.)


== Referencies ==


== Enllaces esternos ==

 Wikimedia Commons tien conteníu multimedia tocante a Inseutos.