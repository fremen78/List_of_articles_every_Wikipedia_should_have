Putukad (Insecta, ka Hexapoda) on liigi- ja vormirikas loomade klass lülijalgsete hõimkonnast.
Kogu maailmas on teada üle miljoni liigi putukaid, mis moodustab rohkem kui 68% teadaolevatest loomaliikidest. 
Eestis esineb umbes 14 400 liiki.


== Anatoomia ja morfoloogia ==
Eri liikide keha pikkus varieerub vahemikus kuni 0,2–350 mm. Karbonis elanud ürgsete kiililaadsete putukate siruulatus võis olla kuni 75 cm (näiteks Meganisoptera).
Putuka kehal saab eristada kolme selgelt eristunud põhiosa: pea, rindmik (thorax) ja tagakeha (abdomen).


=== Pea ===

Pea on tekkinud 6 lüli liitudes ning teda katab peakihn. Peale kinnituvad liitsilmad, täppsilmad, 1 paar tundlaid ja suised. Pea eesosas asub paar tundlaid (välja arvatud tõukjalalistel).
Pea alaosas asub putukatel suu. Suu ümber paiknevad suised – ülalõuad ehk mandiibulad (mandibulae), alalõuad ehk maksillid (maxillae) ja alahuul (labium), – mille abil putukad toituvad. Ala- ja ülalõugadele kinnituvad sageli ka erilised jätked, mida nimetatakse lõug- ja huulkobijateks. 
Putukate suised on arenenud ürgsete vormide jäsemetest, suuava ülalt kattev ülahuul on aga näokilbi väljakasve. Vastavalt toitumistüübile on putukate suised evolutsiooni käigus omandanud erinevaid vorme. Kõige levinumad on nelja tüüpi suised: 

haukamissuised
libamissuised
pistmissuised
imemissuised


=== Rindmik ===
Peale järgneb rindmik. Putukate rindmik koosneb kolmest lülist, mis tavaliselt on üksteisega liikumatult ühendatud. Rindmiku esimesele lülile ehk eesrindmikule kinnituvad esijalad, teisele lülile ehk keskrindmikule keskjalad, kolmandale lülile ehk tagarindmikule tagajalad. 
Tiivulistel putukatel kinnitub rindmikule (2. ja/või 3. lülile) valmikueas tavaliselt ka kaks paari tiibu (või üks paar, kui näiteks kolmandal lülil on need redutseerunud; näiteks kahetiivalised ja töösipelgad). Osadel väljasurnud putukatel kinnitus ka rindmiku esimesele lülile paar tiibu.
Putukatel on reeglina kolm paari jalgu: ees-, kesk- ja tagajalad. Jalad kinnituvad rindmikule puusa abil, millele järgneb pöörel (tavaliselt ühelüliline, kiletiivalistel aga sageli kahelüliline). Pöörlale kinnitub reis, sellele omakorda säär ning käpp. Viimane koosneb 1–5 lülist. Käpa viimasel lülil on tavaliselt küünised.


=== Tagakeha ===
Tagakeha koosneb 9–11 lülist (Greenhalgh & Ovenden, 2007), mis osaliselt võivad olla evolutsiooni käigus kadunud. Tagakehal asuvad putukatel suguelundid. Erinevalt teistest lülijalgsetest on putukatel jalad tagakehalülidel taandarenenud, vaid kõige ürgsemates putukarühmades võib täheldada rudimentaarseid jalgu, kuid need on oma liikumisülesande suures osas kaotanud.


== Moone ==
Enamik putukaid läbib elutsükli jooksul moonde. Täismoone koosneb järgmistest staadiumitest: muna, vastne, nukk ja valmik. Muna on rebubikas ja pindmise lõigustusega. Osalise moonde ehk vaegmoonde puhul võib mõni staadium vahele jääda (näiteks võib valmik kooruda vastsest, jättes nukustaadiumi vahele). Eri liikide kestuvate vastsete areng võib kesta mõnest päevast kuni 17. aastani. Lennu- ja sigimisvõimelised on üksnes valmikud, keda üldkeeles nimetataksegi putukateks. Sageli on valmikustaadium kõige lühiajalisem, võib kesta vaid mõne päeva (näiteks paljud ühepäevikulised) või vaid mõned tunnid.


== Süstemaatika ==

Alamklass: Siselõugsed (Entognatha)
Pea enamasti silmadeta. Mälumisaparaat piste-mälumistüüpi, pikenenud, varjatud (sissetõmmatav). Selline omapärane lõuaaparaadi ehitus andis alust paigutada nad omaette klassi. Paljud tunnused viitavad siiski sugulusele putukatega (keha jagunenud selgelt kolmeks osaks, rindmikul 3 paari jäsemeid).

Selts: Tõukjalalised Protura
Selts: Hooghännalised Collembola
Selts: Harkhännalised Diplura
Alamklass: Välislõugsed (Ectognatha)

Selts: Harjashännalised Thysanura
Esindajaid: majasoomukas
Selts: Prussakalised Blattodea
Esindajaid: prussakas, tarakan
Selts: Termiidilised Isoptera
Esindajaid: termiit
Selts: Tsorapterilised Zoraptera
Selts: Kilkprussakalised Grylloblattida
Esindajaid: kilkprussakas
Selts: Röövritsikalised Mantoptera s. Mantodea
Esindajaid: palvetaja
Selts: Kojuselised Phasmoptera s. Phasmida
Esindajaid: raagritsikas
Selts: Sihktiivalised Orthoptera
Esindajaid: heinaritsikas, maakilk, kaerasori
Selts: Nahktiivalised Dermaptera
Esindajaid: kõrvahark
Selts: Kevikulised Plecoptera
Selts: Mõnsskäpalised Emboidea
Selts: Kõdutäilised Psocoptera s. Copeognatha
Esindajaid: raamatutäi
Selts: Ühepäevikulised Ephemeroptera
Selts: Kiililised Odonata
Esindajaid: pruun-tondihobu, harilik vesineitsik
Selts: Väivilised Mallophaga
Esindajaid: kajakaväiv
Selts: Täilised Anoplura
Esindajaid: peatäi
Selts: Nokalised Hemiptera
Alamselts: Sarnastiivalised Homoptera
Esindajaid: kasvuhoonekarilane, harilik vahtlane, õunapuu-lehetäi
Alamselts: Lutikalised Heteroptera
Esindajaid: voodilutikas, majalutikas
Selts: Ripstiivalised Thysanoptera
Esindajaid: tubakaripslane
Selts: Kaamelkaelalised Rhaphidioptera
Selts: Suurtiivalised Megaloptera
Esindajaid: harilik loidtiib
Selts: Võrktiivalised Neuroptera
Esindajaid: võsa-kiilassilm
Selts: Koonulised Mecoptera
Esindajaid: koonlane
Selts: Mardikalised Coleoptera
Esindajaid: maipõrnikas, jaanimardikas, kuuse-kooreürask
Selts: Lehviktiivalised Strepsiptera
Selts: Ehmestiivalised Trichoptera
Esindajaid: Phryganea striata (vastne puruvana)
Selts: Liblikalised Lepidoptera
Esindajaid: lapsuliblikas, sirelisuru
Selts: Kiletiivalised Hymenoptera
Esindajaid: meemesilane, röövikuhunt, metsakuklane, vapsik
Selts: Kahetiivalised Diptera
Esindajaid: toakärbes, laulusääsk, põdrakärbes, kihulane
Selts: Kirbulised Siphonaptera
Esindajaid: koerakirp


== Vaata ka ==
putukate loend
Eesti putukad
putukapiste
desinsektsioon
Minuscule
Minuscule (film)


== Viited ==
Greenhalgh, M. & Ovenden, D. (2007). Euroopa magevee-elustik. (Eestikeelse tõlke toim. Timm, H..) Eesti Entsüklopeediakirjastus, lk 105.
ENE 7. köide


== Välislingid ==

Loodusaed: selgrootud
Jules A Hoffmann, Innate immunity of insects, Current Opinion in Immunology 1995, 7:4-10, veebiversioon (vaadatud 03.10.2014) (inglise keeles)