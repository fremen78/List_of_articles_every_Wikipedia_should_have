La peraule fotografie e ven doprade par intindi plui robis par chest si pues disi sedi che e je la
tecniche par creà des imagjins cun la azion de lûs sedi che e je la art grafiche che e dopre lis tecnichis fotografichis.
La peraule e ven dal grec φωτoς, (photos ven a stâi lûs) e γραφειν, (graphein ven a stâi grafie) par cui il significât etimologjic al sarès scriture de lûs. 


== La nassite de fotografie ==
La fotografie e je nassude tal XIX secul de evoluzion di diviersis siencis, in particulâr de otiche e de chimiche, e de convergjence di plui scuviertis sientifichis. 
In prin e je stade inventade la cjamare scure che e à fât fâ un gran salt indenant a la comprension dai fenomenis otics, dopo di che a son stadis studiadis e inventadis des sostancis fotosensibilis ven a stâi che a reagjissin a la lûs.
Tal 1819 Niepce al à fate che che je considerade la prime fotografie doprant il clorûr d’arint. Par dut il secul si son provadis a doprâ varis sostancis par fâ lis fotografiis, i metodis fotografics de epoche a son stât la dagherotipie e la calotipie.
Dome viers la fin dal secul si inventaran lis primis peliculis. Vie vie che a son passâts i agns a si son viodudis des grandis inovazions tal cjamp de otiche cun la costruzion di obietîfs simpri plui bogns.
L'ultin grant cambiament tal cjamp fotografic al è stât la nassite de fotografie digjitâl.


== La fotografie e la piture ==
La fotografie e à gambiât par simpri la art de piture par vie de sô capacitât di riprodusi la realtât. Tancj pitôrs no savevin plui ce fâ, diviers di lôr si son metûts a fâ i fotografs, altris a àn scomençât a studiâ e viodi la realtât in un gnûf mût.
Par chest in pôcs agns a son nassûts dai moviment artistics come l’impresionisim e dutis lis sôs evoluzions fin a rivâ a la art astrate e a la art moderne, che a àn puartât a viodi il mont in une maniere che mai si sarès rivàs a imagjinâ te etâts antighis.


== Fra art e memorie ==
Se la piture e à vie vie bandonât il vêr un ram de fotografie si è davuelzût in mût di deventà jê stesse une art. Dongje chest la fotografie e je deventade ancje une des manieris di conservâ la memorie sedi che des personis semplicis, sedi che coletive. No par nie il mont di vuê al ven dite chel de civiltât de imagjine.