A csavar egyike az egyszerű gépeknek. Csavarokat gépek működtetésére, erő sokszorozásra és kötőelemként használják. Ez a szócikk a csavarról mint kötőelemről szól. Csavarok csoportosításának szempontjai: alapanyaguk, szilárdságuk, a meneteik típusa, fejkialakításuk.


== Méretek ==
A csavar átmérőjeként a menet külső átmérőjét adják meg milliméterben. A hosszát szintén milliméterben adják meg. A lapos fejű csavar fején található szám általában a szakítószilárdságot adja meg.


== Működési elve ==
A csavarkötést a csavarmenet biztosítja. A csavart egyszerű gépként tekintve  csavarvonal (hélix)  alakban hengerre felcsavart lejtő, melynek végén a csavarfej ék módjára az anyacsavar elfordításos ráfeszítésével összeszorítja az érintkező részeket és blokkolja az elmozdulást.


== Csavarmenet ==
Csavarmenet a csavar(orsó) hengeres mag palást felületére állandó menetemelkedéssel, adott profilkeresztmetszettel ráhajlított pálya, amely a csavaranya vezetésére alkalmas. Gyakori fajtái az ék formájú metrikus (méter) éles menet, a Whitworth (gömbölyített) menet, a fűrészmenet, ezen felül használatos lapos-, trapéz- és zsinórmenet.


== A csavarfejek kialakítása ==
A csavarfej biztosítja a csavar tengelyirányú forgatását az össze- és a szétszereléshez. A csavarfejek különböző síklapokkal, hornyokkal vannak ellátva, annak érdekében, hogy a csavarkulcsokkal meg lehessen fogni és megfelelő nyomatékot lehessen kifejteni.
Csavarfej típusok:

Hatlapfejű csavarok
Hengeres fejű belső kulcsnyílású csavarok
Fej nélküli csavarok
Süllyesztett fejű csavarok
D-fejű csavarok
Kalapácsfejű csavarok
Kampós, hurkos csavarok


=== Hatlapfejű csavar ===
A legelterjedtebb és legolcsóbb csavartípus. Jellemzője, hogy a csavarfejhez kívülről kell hozzáférni, ezért alapvetően olyan helyeken alkalmazzák, ahol erre lehetőség van. Szinte minden kivitel kapható, így például facsavar, lemezcsavar, metrikus és collos kivitelű (anyás) változatok és sok más. A szereléséhez villáskulcs, csillagkulcs, dugókulcs használható. Létezik tövig- (MSZ 2363, DIN 933, ISO 4017) és részmenetes (MSZ 2360, DIN 931, ISO 4014) változat, illetve peremes (DIN 6921) és recézett peremű változat is.


=== Hengeres fejű belső kulcsnyílású típus ===
Elsősorban szűk, nehezen hozzáférhető helyeken alkalmazzák, mert szerelésnél nem kell kívülről hozzáférni a fejhez, például gépekben, járművekben, motorburkolatok összeszerelésénél. Szereléshez L-alakú, csavarhúzó formájú, illetve apró behajtószerszámok, ún. bitek használhatók. Létezik tövig- és részmenetes változatuk. A belső kulcsnyílás alakja szerint számos típus létezik: hatszögű belső kulcsnyílás, TORX kulcsnyílás (a szerszám és a kulcs találkozása nem a hatszög sarokpontjainál, hanem teljes lapokon valósul meg). A hengeres fejű belső kulcsnyílású csavar szabványszáma DIN 912.
Az alacsony fejű, belső kulcsnyílású DIN 6912. Az alacsony fejű, kis kulcsnyílású DIN 7984 típusok.
A belső kulcsnyílású csavarok nagyszilárdságú acélból készülnek. Az eddig felsorolt csavarok általában speciális csavargyártó gépeken készülnek, ma általában forgácsolás nélküli megmunkálással.


=== Fej nélküli csavarok ===
Ilyenek elsősorban a menetes rudak, amelyek 1, 2 és 3 méteres csavarszárak, fej nélkül, valamint a tőcsavarok (ászokcsavarok) és a csővezetéki karimák kötéséhez használatos szegcsavarok. A szereléshez, csakúgy, mint az eddig felsorolt csavartípusok esetén, alátéteket és anyákat alkalmaznak. A különbség az, hogy a menetes rúd fejét valamivel helyettesíteni kell ahhoz, hogy a másik végére ráhajtott anyával és alátéttel valamit szorosan rögzíteni tudjunk. A fejet legegyszerűbben egy alátéttel és anyával pótolhatjuk, de megoldás lehet az is, ha a falba, vagy a betonba megfelelően beépített, vagy beragasztott acél foglalatba, ún. dübelbe hajtjuk bele a menetesrúd-darabot, mielőtt valamit rögzíteni szeretnénk vele, két egymásnak feszített anyával.
A fej nélküli csavarok egy másik fajtája a hernyócsavar. Többféle kivitelben létezik: a lapos (DIN 913), a kúpos (DIN 914), a csapos (DIN 915) és a kráteres (DIN 916), illetve készülnek egyenes horonnyal és belső kulcsnyílással is. A hernyócsavarokat általában valamilyen mozgatható alkatrész pozicionálására használják, például az ajtókilincs párok rögzítésére.


=== Süllyesztett fejű és D-fejű csavarok ===
Süllyesztett fejű csavarokat ott használnak, ahol a csavarfejnek nem szabad egy sík felületből kiállnia, míg a D-fejű csavarokat ott, ahol a csavarfejnek teljesen fel kell feküdnie a sík felületre. Ezen csavarokból létezik egyeneshornyú, kereszthornyos (például Phillips és Pozidriv) és belső kulcsnyílású változat is.


=== Egyéb csavarváltozatok ===
Szemes, gyűrűs, kapupánt-, mosdórögzítő csavarok, különböző biztonsági csavarok.


== Lemezcsavarok ==

A lemezcsavarok fa- fém és egyéb lemezek összeillesztésére szolgálnak. Általában önmetszők, hogy gyorsabb legyen a munkavégzés. Népszerű változatuk az opelcsavar, amelynél a csavarfejnek alátéthez hasonló válla van.


== Anyagminőség ==
A csavarok anyag, anyagminőségek szerinti csoportosítása:

acél (szerkezeti)
acél (nemesített)
rozsdamentes acél (A2)
saválló acél (A4)
sárgaréz
alumínium
vegyileg ellenálló műanyag (PA)


== Szerszámok ==
A csavarok mérete, fejalakja és hozzáférhetősége meghatározza, hogy milyen szerszámmal lehet őket meghúzni, illetve kilazítani.

		
			
			
		
		
			
			
		
		
			
			
		
		
			
			
		
		
			
			
		
		
			
			
		
		
			
			
		
		
			
			
		
		
			
			
		
		
			
			
		


== Jegyzetek ==


== Források ==
https://web.archive.org/web/20180425183852/http://www.nonoxvilag.hu/Muszaki/kotoelemek/kulonleges_csavarfejek_I.aspx
Pattantyús: Gépész- és villamosmérnökök kézikönyve 3. kötet. Műszaki Könyvkiadó, Budapest, 1961.
Herczeg István: Szerkesztési atlasz Műszaki könyvkiadó, Budapest, 1976. ISBN 963-10-0790-1
Sárközy Zoltán: Műszaki táblázatok és képletek. Műszaki Könyvkiadó, Budapest, 1977. ISBN 963-10-1241-7
Sulinet: Csavarmenetek, csavarok és csavarfajták. Csavarbiztosítások


== További információk ==
Kötőelemek