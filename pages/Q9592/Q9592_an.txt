A Ilesia Catolica Romana ye a denominación mas gran d'o cristianismo, con 1.100 millons de miembros. O catolicismo diz estar a ilesia orichinal cristiana, establida por Chesucristo. Tamién estableixe l'orichen d'a succesión apostolica d'o Papa con Sant Pero y os apóstols. O Concilio Vaticano Segundo, en o Decreto d'a Ilesia se declaró que "a unica Ilesia de Cristo, que profesa estar-ne una, santa catolica y apostolica en o credo" tien a plena realización en a Ilesia Catolica, gubernada por o succesor de Pero, y por os bispes en comunión con él. O "Succesor de Pietro" ye o Papa, actualment, Francisco.
Historicament, a Ilesia Catolica ye una d'as institucions mas grans y con mayor continidat que encara existen. Tien una organización cherarquica en a cual o clergau ordenau ye dividiu en órdens de bispes, presbiters y diaconos. O mundo ye dividiu en 2.755 diocesis (l'anyo 2004), dirichidas por un bispe responsable d'os fidels de l'aria. A diocesi de Roma ye a principal, ya que o bispe d'ista ye o Papa, succesor de Sant Pero, o cabo d'os apostols.
A Ilesia Catolica Romana tien miembros en cada país d'o mundo. Se considera haber estau establida per Chesucristo ta realizar a salvación d'as almas, o que fa por meyo d'as amostranzas y por l'administración d'os sacramentos os cuals dan gracia a lo creyent. O magisterium d'a Ilesia basa as amostranzas en a escritura y en a tradición apostolica. A Ilesia tamién promueve o monasticismo y as practicas relichiosas d'a oración, l'ayuno, l'almosna, as penitencias, o pelegrinache y la meditación.
D'alcuerdo a lo catecismo d'a Ilesia Catolica, o suyo proposito ye "estar o sacramento d'a comunión interna de l'hombre con Dios".


== Organización administrativa ==


=== Circumscripcions de rechimen ordinario ===
A división administrativa basica d'a ilesia catolica ye la diocesi (y las ilesias particulars), rechida por un bispe, encara que bellas diocesis que se consideran de ran superior se claman archidiocesis y son dirichidas por un arcebispe. A ilesia catoloca conta con cuasi 3.000 diocesis, d'as cuals alto u baixo 650 son archidiocesis, encara que lo numero exacto d'unas y d'atras ye variable en o tiempo. D'entre todas as diocesis se considera qu la diocesi de mayor ran ye la diocesi de Roma, que ye rechida directament por o Papa como cabeza d'a organización eclesiastica catolica.
D'atra man, amás d'as diocesis existen as prelaturas territorials, tamién rechidas por un bispe pero que por bella circumstancia concreta no s'han convertiu en diocesis. Gosan estar u bien en territorios de misión u bien creyadas arredol de santuarios d'importancia.
Finalment se troban as abadías territorials rechidas por un abat y que son monesterios a los cuals se lis ha dotau de churisdicción sobre territorios d'o suyo arredol. Dende l'anyo 1976 se fosilizó lo numero d'as existents, establindo que no se podeban creyar de nuevas y que, amás, as existents yeran a extinguir mica en mica.


=== Circumscripcions en territorios de misión ===
Un vicariau apostolico ye una estructura estable encara que provisional dica lo momento en que se converta en diocesi. Son rechius por un "vicario apostolico" que puet u no estar bispe, pero que si en ye fa que lo vicariau se transforme terminolochicament en una diocesi titular.
D'atra man una prefectura apostolica ye una comunidat de fidels que encara no poseye la capacidat d'esdevenir un vicariau, y que ye dirichida por un "prefecto apostolico".


=== Circumscripcions de rechimen especial ===
Son a clamada administración apostolica, y se tracta de territorios a on por un regular por circumstancias politicas u bien por tener un numero de fidels muit reduciu se troban rechius por un administrador apostolico que pende directament d'o Papa.


=== Circumscripcions d'as ilesias orientals ===
As ilesias orientals que acceptan a primacía d'o Papa poseyen una terminolochía propia procedent d'os ritos orientals cristians y en as que se charra d'eparquías y exarcaus.
As eparquías son rechidas por un "eparca" y son equivalents a las diocesis en o rito latino, mientres que los eparcaus son equivalents a los vicariaus apostolicos y a las prefecturas apostolicas.


=== Circumscripcions no constituyidas en ilesias particulars ===
Se tracta de territorios a on no bi ha presencia de cristians catolicos ya sía por estar un territorio poco poblau u en estar o catolicismo sin presencia real en ixe terriorio y se claman misión independient (u "misión sui iuris").


=== Ordinariaus ===
Os ordinariaus son una traza especial d'ilesia que aplega a los fidels d'ilesias de rito oriental en territorios ta los que no existe una organización administrativa propia d'ixe rito.
Un caso especial ye l'ordinariau militar, que aplegan nomás que en bels países nomás que a los militars y a la suya familia directa.
Finalment, existen os ordinariaus anglicans, destinaus a fidels procedents d'a Ilesia anglicana y convertius a lo catolicismo.


=== Prelaturas personals ===
Una prelatura personal, rechida por un "prelau personal" ye creyada por a Santa Seu especificament ta obras pastorals u misionals en favor de bellas rechions y grupos socials concretos. En ye incluyida la "prelatura personal d'a Santa CRuz y Opus Dei", conoixida poplarment como Opus Dei.


=== Seus titulars ===
Una seu titular, rechida por un clamau "bispe titular", ye una diocesi que por bella circumstancia ha dixau de tener fidels catolicos y que hue ya nomás existe que como títol. Dica dinals d'o sieglo XIX se las clamaba como in partibus infidelium, ye decir, en territorio d'infidels.


== A Ilesia Catolica en Aragón ==


=== Uso d'a luenga aragonesa ===
Historicament a ilesia catolica en Aragón no ha refirmau a luenga autoctona, a diferencia d'o que ha feito en con os idiomas basco y catalán en as rechions on se charran. A luenga que ha feito servir en a liturchia dimpués de deixar o latín estió dreitament o castellano, en part por haber-se abandonau l'uso escrito oficial de l'aragonés ya a fins d'o sieglo XV. Dica principios d'o sieglo XXI no bi ha habiu misas en aragonés.
De todas trazas en a Edat Meya diferents intitucions dentro d'a ilesia catolica feban servir l'aragonés en os documentos oficials que no yeran en latín, a l'igual que feban as institucions laicas. En ixos documentos podemos trobar ya part d'a terminolochía propia d'o cristianismo present en aragonés.
Cualques parolas d'a terminolochía cristiana en aragonés son: ánchel, arcánchel, arcebispe, bispe, canonche, diaple, ilesia, mosén, predicadera y rector. Mosén yera en a Edat Meya un tractamiento de respeto aplicable a la baixa nobleza, cognato d'o francés monsieur, pero con o tiempo o uso quedó restrinchiu a un tractamiento de respeto adrezau a los sacerdoz catolicos, pa convertir-se en a suya denominación.


=== Estructura organizativa d'a Ilesia Catolica en Aragón ===
O territorio d'Aragón se troba dividiu en dos arcebispaus u archidiocesis: l'archidiocesi de Zaragoza y l'archidiocesi de Pamplona y Tudela. Todas dos s'agrupan en a Conferencia Episcopal Espanyola.
L'archidiocesi de Zaragoza se divide en cinco diocesis:

Diocesi de Zaragoza. En fan parte 6 vicarías y 24 arcipestraus.
Diocesi de Balbastro-Monzón. En fan parte 4 arcipestraus.
Diocesi de Tarazona. En fan parte 5 arcipestraus.
Diocesi de Teruel y Albarracín. En fan parte 6 arcipestraus.
Diocesi de Uesca. En fan parte 6 arcipestraus.
L'archidiocesi de Pamplona y Tudela agrupa lo territorio baixo la suya administración en nomás que una diocesi:

Diocesi de Chaca. En fan parte 4 arcipestraus.
D'atra man, historicament y dica los anyos 1990 amplos territorios de l'actual provincia de Uesca se trobaban baixo l'administración d'a diocesi de Leida, que fa parte de l'archidiocesi de Tarragona.


== Se veiga tamién ==
Misal.


== Vinclos externos ==
 Se veigan as imáchens de Commons sobre  a Ilesia Catolica.
(it) Vatican.va Pachina web oficial d'o Vaticano.