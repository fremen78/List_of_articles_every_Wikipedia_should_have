Los Djuegos Olimpikos son afitos esportivos en los kualos partisipan esportistas de todo el mundo i en munchos esportes diferentes. En la Antika Gresia estos djuegos se ivan selebrar por onor a la deidad Zeus. Egzisten dos tipos de Djuegos Olimpikos: los Djuegos Olimpikos de Enverano i los Djuegos Olimpikos de Inverno, los kualos se azen kada katro anyos. La organisasyon responsavle de estos afitos es el Komité Olimpiko Internasyonal.
Los Djuegos Olimpikos aktualos estan bazados en los Djuegos Olimpikos de la Antikitá, organisados por los antikos grégos en la sivdad de Olimpia, entre las anyadas de 776 antes de esta era i el 393 de la era aktuala. Enel syéklo XIX aparesió la idea de azer afitos paresidos a los de la Antikitá, los kualos yegaron a ser echos shukur a los eshuérsos del fransez Pierre Frèdy, Baron de Coubertin. La priméra edision de los yamados Djuegos Olimpikos de la Era Modérna se izo en Atina, la sivdad kapitala de Gresia, en 1896. Desde akeya priméra edision, los Djuegos Olimpikos de Enverano se tienen selebrado kada katro anyos en diferentes sivdades i payises del planeta, ekseptadas las edisiones de 1916, 1940 i 1944, achakes de la Primera i Sigunda Gerra Mondiala.
La bandiera olimpika esta konformada por sinko aniyos, los kualos apresentan los sinko kontinentes del mundo: Afrika, Amerika (del nord i del sud), Asya, Evropa i Oseania. Estos aniyos se topan enlasados komo simbolo de la amistad esportiva entre las nasiones.
Los Djuegos Olimpicos de Inverno se izieron por priméra vez en 1924, en la sivdad franseza de Chamonix. Orijinalmente echos komo parte de los djuegos de enverano, el Komité Olimpiko los separó de los djuegos de enverano dempues de este, para ser echos kada katro anyos,  igual a los de enverano. Desde el anyo 1994, los djuegos de inverno fueron trokados kada katro, ma dos anyos dempues de los de enverano, para muchiguar el su dezvelopamyénto. Enel anyo 2007, el Komité Olimpiko dechidió dezvelopar los Djuegos Olimpikos de la Mansevéz, los kualos empiesaron a azerse enel anyo 2010, en la su edision de enverano, i en 2012 la de inverno.
Los próksimos Djuegos Olimpikos de Enverano van ser echos en Rio de Janeiro, Brasil, enel anyo 2016, mientres ke los Djuegos Olimpikos de Inverno de dempues van ser echos en Pyeongchang, Korea del Sud, enel anyo 2018.


== Referensias ==


== Atamientos eksternos ==

Priméra oja del Komité Olmpiko Internasional