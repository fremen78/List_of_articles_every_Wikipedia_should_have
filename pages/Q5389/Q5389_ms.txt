Sukan Olimpik ialah sukan antarabangsa yang diadakan setiap empat tahun. Sukan ini bermula dari Yunani Purba, dihidupkan semula oleh seorang bangsawan Perancis bernama Pierre de Coubertin pada akhir abad ke-19. Sukan ini yang turut dikenali sebagai Olimpik Musim Panas telah diadakan setiap empat tahun sejak 1896 kecuali ketika Perang Dunia.
Selain itu, Sukan Olimpik Musim Sejuk dimulakan pada tahun 1924. Namun begitu, sukan ini tidak lagi diadakan serentak dengan Sukan Olimpik Musim Panas pada 1996. 


== Olimpik Purba ==
Asal sukan Olimpik tidak lagi diketahui tetapi banyak lagenda tertulis bersama sama sukan ini. Sambutan pertama Sukan Olimpik yang direkodkan adalah pada 776 SM, walaupun tarikh ini bukanlah kali pertama Sukan Olimpik diadakan. Pada masa itu, hanya satu sahaja acara yang dipertandingkan.
Sejak itu, sukan mula menjadi penting dalam Yunani Purba dan mencapai kegemilangannya pada abad ke-6 dan ke-5 sebelum Masihi. Olimpik juga mempunyai kepentingan agama iaitu sebagai penghormatan kepada dewa Zeus (patung besarnya ada di bandar Olympia). Pemenang sukan ini akan dihormati dan diabadikan dalam puisi dan dijadikan patung. 
Sukan ini semakin hilang kepentingannya dengan penaklukan Rom ke atas kaum Yunani. Apabila agama Kristian menjadi agama rasmi Empayar Rom, Sukan Olimpik dianggap sebagai suatu amalan orang tidak beragama (pagan), maka Maharaja Theodosius mengharamkan pertandingan ini pada tahun 393 M, menandakan berhentinya sukan Olimpik selama ribuan tahun sehinggalah ia diadakan semula pada abad ke-19.


== Olimpik Moden ==

Minat warga Yunani dalam menghidupkan semula temasya sukan purba ini dimulakan sewaktu Perang Kemerdekaan Yunani menetang Empayar Uthmaniyah pada tahun 1821, di mana ia pertama kalinya diusulkan dalam sebuah sajak nukilan  Panagiotis Soutsos, seorang editor akhbar pada tahun 1833. Pada tahun 1856, Evangelos Zappas, seorang dermawan bangsa Romania-Yunani yang sangat kaya menulis kepada Raja Otto dari Yunani mengenai penawaran menyumbangkan dana kepada penghidupan semula acara Sukan Olimpik. Zappas menganjurkan acara pertama yang seumpamanya tiga tahun kemudian di sebuah dataran kota di Athens yang dihadiri para atlet dari negara Yunani itu sendiri dan Empayar Uthmaniyah. Zappas turut menyalurkan sumbangan kewangan kepada pembaikpulihan Stadium Panathenaik agar temasya-temasya Sukan Olimpik yang akan datang dapat dianjurkan di sana.

Stadium tersebut menganjurkan temasya Olimpik pada tahun 1870 dan 1875. Sebanyak 30 ribu penonton dicatat menyaksikan acara tahun 1870, namun catatan rasmi bagi temasya tahun 1875 tidak dapat dijumpai. Pada 1890, Pierre de Coubertin mendapat ilham menubuhkan Jawatankuasa Olimpik Antarabangsa (International Olympic Committee, IOC) selepas menghadiri Sukan Olimpian yang dianjurkan Persatuan Olimpik Wenlock. Coubertin mendasarkan ideanya daripada usaha dan buah fikiran Brookes dan Zappas dengan bertujuan menubuhkan suatu Sukan Olimpik yang dianjrukan antara negara-negara yang dakan dilangsungkan setiap empat tahun. Beliau mempersembahkan ideanya ini sewaktu Kongres Olimpik pertama yang diadakan Jawatankuasa Olimpik tersebut. Perjumpaan ini dilangsungkan di Universiti Paris dari 16 sehingga 23 Jun 1894, di mana kata putus telah dibuat pada hari terakhir Kongres bahawa temasya sukan Olimpik pertama di bawah jawatankuasa ini akan dianjurkan di Athens pada tahun 1896. IOC turut melantik penulis Yunani Demetrius Vikelas sebagai presiden pertama jawatankuasa tersebut.


== Bandar tuan rumah Sukan Olimpik ==
Nombor di dalam tanda kurungan menunjukkan berapa kali bandar/negara itu menjadi tuan rumah sukan ini.