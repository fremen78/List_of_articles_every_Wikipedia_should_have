Nicolaus Kopernikus (19 Hwevrer 1473 – 24 Me 1543) o steronydh polonek. Kopernikus yw a vri rag y dybyansow howlgresennek a-dro dhe'n Howl ha Dor. Ev a leveris bos an Howl yn kres an Kevreyth Howlek ha'n planettys ynno. Dyllys veu an tybyans yn y lyver De revolutionibus orbium coelestium (A-dro dhe resegvaow an pelyow nevek) y'n keth bledhen ha'y vernans. 

Genys veu Kopernikus yn 1473 yn cita Toruń yn ranndir Prussia yn Poloni. Yth esa an ranndir ow kewsel Almaynek kyn feu rewlys gans an myghtern polonek y'n termyn na. Ev o mab gwikor Niklas Koppernigk ha'y wreg Barbara Koppernigk (genys Barbara Watzenrode). Y yeth deythyek o Almaynek. Adhyskys veu yn kynsa yn Cracow hag ena yn Itali, le may gradhyas avel laghyas an eglos. Ev a studhyas medhegieth ynwedh rag servya y gesklorygyon. Copernicus a spenas an brassa rann a'y vewnans owth oberi ha hwithra yn Frombork may merwis yn 1543.
Copernicus o onan a'n liesroasogyon meur a'y oos. Ev o pronter, awgrymer, steronydh, sterdhewinydh, rethor, medhek, studhyer klassek, governer, menystrer, lyskannas, erbysydh ha souder. Dres an oberennow oll, steronieth o hobi dhodho. Mes y dybyans a howlgresenieth yw onan a'n posekka tybyansow yn istori. Hemm o dalleth steronieth arnowydh, kyn eth erbynn dyskasow an Eglos Katholik. Synsys veu Galileo avel prisner yn y jy rag sewya dyskansow Kopernikus.
Henwys yw an elven Koperniciom, Copernicia (kinda a balmwydh), lorell ughviolet an Statys Unys, steren yn ranneves Cancer (55CancriA) gans hy hevreyth a blanettys hy honan, ha kowdell war an Loor ha Meurth rag enora Kopernikus.