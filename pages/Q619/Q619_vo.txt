Hiel Nicolaus Copernicus (1473 febul 19, Toruń - 1543 mayul 24, Frombork) äbinom stelavan balid, kel äjafom levalavi solazänodimik nolaviko pästaböli ed ämomüfom Tali de zänod levala. Lebuk famik oma: De revolutionibus orbium coelestium (Tefü zümufs sferas sülik) suvo palecedon as primapün stelava nulädik ed as tikamagod, kel äprimon Levoluti Nolavik.
Do sapans Grikänik, Lindänik e Slamiks ya ipübons mobis dö solazänodim mö tumyels bü el Copernicus, pübam teorodi solazänodimik nolavik oma ad jonön, das mufs siyegas kanons paplänön nen pladam Tala ini zänod levala, ästigädon vestigamis nolavik pluik ed ävedon timül veütik jenotema nolava nulädik, anu sevädik as Levolut hiela Copernicus.
El Copernicus, bevü mödatälenans votik Dönuliföfikama, äbinom matematan, stelavan, sanan, klatädiman, tradutan, kultan katulik, gitavan, guveran, dugan militk, dipan ä konömavan. Bevü gidids mödik oma, stelav äbinon bal smalikünas; too in jäfüd at äflunom voli e pamemom jünu.