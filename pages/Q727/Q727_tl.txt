Ang Amsterdam (bigkas: AMS-ter-dam) ay ang kabisera at pinakamalaking lungsod sa Olanda. Ang kasalukuyang tungkulin ng Amsterdam bilang kabisera ng Kaharian ng Olanda ay pinangangasiwaan ng saligang-batas ng 24 Agosto 1815 at mga kasunod nito. Ang Amsterdam ay may populasyon na 780,152 sa loob ng pinaka-lungsod, 1.2 milyon kung kasama ang mga karatig-pook at 2.1 milyon naman sa buong kalakhan. Ang lungsod ay nasa lalawigan ng Hilagang Olanda sa bandang kanluran ng bansa. Kinalalagyan nito ang hilagang bahagi ng Randstad, and ika-anim na pinakamataong kalakhan sa Europa, na may populasyon na 8.1 milyon ayon sa ilang mga pagtataya.
Ang pangalan nito ay kinuha mula sa Amstelredamme, na nagsasabi ng pinagmulan ng lungsod: isang dam ("pang-harang") sa Ilog Amstel. Tinirahan habang isang maliit na bayang palaisdaan noong kahulihan ng ika-12 siglo, ang Amsterdam ay naging isa sa pinakamahalagang daungan sa daigdig noong Ginintuang Panahon ng mga Olandes, na dala ng pag-unlad sa kalakalan. Noong mga panahong iyon, ang lungsod ay nangunguna pagdating sa pinansiya at mga dyamantes. Noong ika-19 at ika-20 siglo, lalong lumawak ang lungsod, at maraming bagong mga pamayanan at karatig-pook ang naitaguyod. Ang mga daang-tubig (Inggles: canal; Olandes: Grachtengordel) na ginawa noong ika-17 siglo ay idinagdag sa UNESCO World Heritage List noong Julyo 2010.


== Mga Kawing Panlabas ==
I amsterdam - Gabay Panturista para sa Amsterdam
Pahina ng UNESCO tungkol sa mga daang-tubig ng Amsterdam


== Mga sanggunian ==

 Ang lathalaing ito na tungkol sa Netherlands ay isang usbong. Makatutulong ka sa Wikipedia sa pagpapalawig nito.