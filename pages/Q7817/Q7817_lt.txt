Pasaulio sveikatos organizacija (PSO) (angl. World Health Organization, WHO) – Jungtinių Tautų Organizacijos padalinys, tarptautiniu mastu koordinuojantis visuomenės sveikatą, kovojantis su užkrečiamomis ligomis, organizuojantis pagalbos tiekimą ugdant nacionalines sveikatos apsaugos tarnybas ir kt. Taip pat bendradarbiauja kovoje su narkotikais, prisideda prie atliekamų mokslinių darbų ir tyrimų koordinavimo. Pagal PSO konstituciją, organizacijos misija – siekti, kad visi žmonės pasiektų kiek įmanoma geriausią sveikatą.
Organizacija įkurta 1948 m. balandžio 7 d., pagrindinė būstinė Ženevoje. Turi atskirus padalinius visuose žemynuose. Tikrąja PSO nare Lietuva tapo 1991 m. lapkritį, PSO biuras Lietuvoje įsteigtas 1994-aisiais. 2015 m. Lietuva tapo pirmąja iš Baltijos valstybių, kurioje buvo surengta PSO Europos regiono komiteto sesija. Šis PSO regioninis komitetas yra pagrindinė institucija, formuojanti sveikatos politiką Europoje.


== Šaltiniai ==