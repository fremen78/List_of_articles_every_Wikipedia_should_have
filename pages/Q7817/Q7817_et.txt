Maailma Terviseorganisatsioon (varasem eestikeelne nimetus Maailma Tervishoiuorganisatsioon; rahvusvaheline lühend WHO ingliskeelsest nimetusest World Health Organization; eesti keeles on kasutatud ka lühendit MTO) on ÜRO juures tegutsev rahvusvaheline tervishoiuorganisatsioon, mille eesmärk on inimeste tervise tagamine ja võitlus haiguste vastu. Maailma Terviseorganisatsioon on koordineerinud meetmeid võitlusel selliste nakkushaigustega nagu SARS, malaaria ja AIDS ning organisatsioonil on ka projekte tubakatarbimise vähendamiseks.
WHO asutati 7. aprillil 1948 ja selle peakorter asub Šveitsis Genfis. Lisaks on organisatsioonil kuus regionaalbürood. Selle juhtorgan on Maailma Terviseassamblee (World Health Assembly), mis koguneb iga aasta maikuus. 
Maailma Terviseorganisatsioonil on 194 liikmesriiki, neist 192 ÜRO liikmesmaad, lisaks Cooki saared ja Niue. Olulistest maadest pole liikmed üksnes Kuuba ja Liechtenstein, lisaks on Puerto Rico ja Tokelau assotsieerunud liikmed, Vatikan ja Palestiina on vaatlejaliikmed ning organisatsiooni juures tegutseb Taiwani kutsutud delegatsioon.
Alates 2017. aastast on WHO peadirektor etiooplane Tedros Adhanom Ghebreyesus. Enne teda oli aastail 2007–2017 WHO peadirektor hiinlane Margaret Chan, kes varem oli Hongkongi tervishoiuminister.
Maailma Terviseorganisatsiooni Eesti esinduse juht aastatel 2003–2011 oli Jarno Habicht. 2020. aastast on WHO Eesti esinduse juht Kristina Köhler.
WHO ametlik hoiuraamatukogu Eestis on Eesti Rahvusraamatukogu.


== Anatoomilis-terapeutiline keemiline klassifikatsiooni süsteem ==
 Pikemalt artiklis Anatoomilis-terapeutiline keemiline klassifikatsiooni süsteem
Maailma Terviseorganisatsioon annab välja anatoomilis-terapeutilist keemilist klassifikatsiooni süsteemi, mis on tänapäeval kehtiv rahvusvaheline raviainete põhine statistiline identifikaator.


== Viited ==


== Välislingid ==

Maailma Terviseorganisatsiooni koduleht
WHO väljaanded Eesti Rahvusraamatukogus
WHO monographs on selected medicinal plants, 1. köide, World Health Organization, Geneva, 1999, ISBN 92 4 154517 8