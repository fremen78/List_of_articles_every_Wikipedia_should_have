Kava – iš kavamedžio krūmo vaisių sėklų (kavos pupelių) pagamintas, kofeino turintis gėrimas.


== Istorija ==
Kava kilusi iš Etiopijos (tikriausiai Kafos regiono, nuo kurio vardo galėjo kilti ir pats žodis „kava“), kur natūraliomis sąlygomis auga arabinis kavamedis.
Pasaulyje kavą išpopuliarino arabai.
Kavamedžiai auginami atogrąžų rajonuose: Afrikoje, Azijoje, Centrinėje ir Pietų Amerikoje. Šiuo metu – 76 pasaulio šalyse.


== Kavos pupelių rūšys ==

Kavos pupelių rūšys skirstomos pagal kavamedžių auginimo vietą (Kenijos, braziliška kava ir kt.) arba kavamedžių rūšį (arabika, liberika, robusta).
Kavos pupelių savybės taip pat priklauso ir nuo to, kokiame aukštyje kavamedžiai auginami. Kokybiškesnės pupelės yra aukštumose, virš 700 m aukščio, auginamų krūmų.


=== Arabika ===
Arabinis kavamedis (Coffea arabica) – sėklos pailgos, lygiu paviršiumi, vos išlenktos „S“ raidės formos linija. Sudaro apie tris ketvirtadalius pasaulinės kavos gamybos.
Iš Arabika kavos pupelių  gaminama:

kava Java
kava Moka


=== Robusta ===
Coffea canephora – auga prastesnio klimato kraštuose. Sėklos apvalios, spalva nuo šviesiai rudos iki pilkšvai-žalios. Sudaro apie ketvirtadalį pasaulinės kavos gamybos.
Ši kavos rūšis mažiau aromatinga ir kartoko skonio, tačiau stipresnė, joje daugiau kofeino. Siekiant pagerinti kavos skonį ir aromatą, ji neretai brandinama: kavos uogos gali būti keletą mėnesių išlaikomos statinėse, o tik paskui lukštenamos.
Šios Kavos pupelės yra žymiai pigesnės. Gali būti naudojamos maišant su kitos rūšies pupelėmis.
Iš Robusta kavos pupelių  gaminama:

kava Espresso – susidaro kokybiškesnė kavos puta


=== Liberika ===
Liberika – yra mažiausiai paplitusi kavamedžių rūšis. Ji yra gana prasto skonio. Šios pupelės naudojamos kavos gėrimams bei tirpiai kavai gaminti ir užima apie 1% pasaulinės produkcijos.


== Kavos stiprumas ==
Arabų šalyse iki šiol verdama pati stipriausia kava. Verdama per keletą etapų: paruošta silpnesnė kava pakaitinama, ir ja užpilamos šviežiai sumaltos pupelės.

Stipri kava: 50 ml juodos kavos gaminama iš 20–50 g ar daugiau pupelių.
Europoje populiari silpnesnė kava.

Vidutinio stiprumo kava: 100 ml juodos kavos gaminama iš 10–20 g pupelių.
JAV populiari silpniausia kava.

Silpna kava: 200 ml juodos kavos gaminama iš 10 g ar mažiau pupelių.


== Kavos gėrimai ==

Vakarietiškos kavos ruošimo tradicijos:
Klasikinė gryna juoda kava, arba tiesiog kava. Jos variacijos yra espresas, ristretas, amerikietiška kava.
Kava, patiekiama su pienu, pieno puta ar grietinėle. Jos variacijos yra kortadas, latte, Café con leche, cafe au lait, Kapučino, Flat white ir pan.
Kava gardinama kakava arba šokoladu. Tap gaunamas bičerinas, Caffè mocha ir pan.
Kava pagardinama alkoholiniais gėrimais (viskiu, likeriu ir pan.). Jos variacijos yra Caffè corretto, Karachiljas, Airiška kava, moreta.
Tirpi kava – daugiau naudojama, kaip pigus, greitai pagaminamas tradicinės kavos pakaitalas. Dažnai reklamuojama, kaip „natūrali“, tačiau nei skoniu bei kvapu neprilygsta iš kavos pupelių gaminamai kavai.
Rytietiškos kavos ruošimo tradicijos:
Etiopiška kava
arabiška kava
turkiška kava
Arabiškos ir turkiškos kavos ruošimo ir vartojmo tradicijos buvo įtrauktos į UNESCO nematerialių pasaulio paveldo vertybių sąrašą.


== Vartojimas ==
Dėl joje esančio kofeino (0,6–2,4 %) kava turi tonizuojančių savybių ir geriama kaip žvalinantis, energetinis gėrimas. Kofeino kiekis kavoje gana menkai priklauso nuo jos skonio: prasta vandeninga kava gali turėti daugiau kofeino, nei kokybiška ir gerai išvirta. Tai labiausiai susiję su tuo, kad kofeinas vandenyje ištirpsta anksčiau, nei skonį suteikiančios medžiagos. Neretai itin daug kofeino turi kavos automatuose pagaminta bei tirpi kava.
Specialaus serviravimo arba stipri kava Moka, rytietiška kava, kava su plakta grietinėle – dažnai geriamos be papildomų patiekalų. Prie jų tinka tik maži saldūs, pikantiški arba neaštrūs sumuštiniai.
Prie sumuštinių kava geriama su pienu, grietinėle arba juoda.


== Produkcija ==


== Taip pat skaitykite ==

Vikicitatos 
Kavamedis
Kavos gėrimo ceremonija
Tirpi kava
Kavos pakaitalai
Kavinė
Sąrašas:Šalys pagal kavos gamybą
Sąrašas:Kavos suvartojimas vienam gyventojui pagal šalis


== Šaltiniai ==