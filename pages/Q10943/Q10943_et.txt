Juust on valgu- ja rasvarikas toiduaine, mida valmistatakse lehma-, kodukitse- või lambapiimast, -lõssist, -koorest, -petist või nende segust piimhappebakteritest juuretise lisamise, kalgendamise ning saadud kalgendist vadaku eraldamise teel. Pärast vadaku eemaldamist süüakse ülejäänud segu kas toorelt või erinevate valmimisastmete juures.


== Juustu liigid ==
Enamasti liigitatakse juustusid niiskusesisalduse järgi. Kõva juustu niiskusesisaldus võib olla kuni 30% ning pehmel ja toorjuustul kuni 80%.


=== Toorjuust ===
Toorjuust on kalgendatud piimhappe abil, ilma laabita. Seda juustu ei laagerdata, vaid ainult nõrutatakse. Toorjuust sisaldab kuni 80% vett ja on enamasti väherasvane (0,1–13%). Toorjuustud on pehme, kreemja või sõmera struktuuriga ning neil on enamasti mahe maitse. Seda kasutatakse küpsetamisel ja magustoitudes. 

Koorejuust
Kodujuust
Mascarpone
Petit-suisse
Kohupiim


=== Laagerdamata venitatud massiga juust ===

Juustumassi leotatakse ning sõtkutakse ja venitatakse kuni vajaliku konsistentsi saavutamiseni. See annab juustule kergelt kummise struktuuri. 

Mozzarella
Scarmoza
Provolone
Bocconcini
Caciotta


=== Pehme juust ===

Juustumassi on vähe aega laagerdatud, nõrutatud ja lastud hallitama, kuid mitte pressitud ja soolatud. Juustul on sile koorik ning see sisaldab 50–60% niiskust ja 20–26% rasva. Süüakse tavaliselt töötlemata. Kooriku järgi jagunevad:


==== Pealtvalminud pehme juust ====
Juust on kaetud pealt hallitusekihiga, mis on küll söödav, kuid tavaliselt liiga intensiivse maitsega.

Camembert
Brie
Brillat-Savarin
Coulommiers


==== Seestvalminud pehme juust ====
Hoitakse soolvees. Peene maitse ja tugeva lõhnaga. Mõningaid sorte immutatakse laagerdamise ajal ka veinis või õlles.

Munster
Pont-l'Eveque
Livarot
Bel Paese
Ēpoisses
Brõnsa


=== Poolkõva juust ===
Kuumutamata pressitud juust, mida on laagerdatud üsna kaua ja väga niiskes ruumis. Enamasti on need juustud kahvatukollase värvusega. Juust võib olla nii vahaga kaetud kui ka vahata.

Cheddar
Cantal
Gouda
Edam
Fontina
Tilsiter
Monterey Jack


=== Kõva juust ===

Vaari kuumutatakse vähemalt tund. Kõik kõvad juustud ei pruugi olla kõva koorikuga. Mõnikord on koorikut pestud ja kaabitud, et parandada juustu laagerdumist. Laagerdumine kestab 4–12 kuud. Mõnel puhul tekib juustu sisse süsihappegaas, mis koguneb mullikesteks ja moodustab juustuauke. Kõva juustu ratas võib kaaluda kuni 130 kilogrammi.

Emmentali
Gruyère
Parmesan
Raclette
Beaufort
Romano


=== Sinihallitusjuust ===

Seda juustu ei kuumutata ega pressita. Vaar lõigatakse väiksemateks tükkideks, vormitakse, nõrutatakse, soolatakse ja külvatakse hallitusseen (näiteks Penicillium roqueforti või Penicillium gorgonzola). Nõeltega süstitakse juustu sisse hapnik, et juba varem juustu sisse pandud hallituskultuur seal arenema hakkaks. Seeneniidistik hakkab arenema seestpoolt väljapoole. 

Rokfoor ehk Roquefort
Gorgonzola juust
Bleu de Bresse
Danish Blue
Stilton


== Juustusorte ==
Atleet
Bel Piemonte juust
Brõnsa
Comté juust
Feta ehk fetajuust
Eesti juust
Halloumi
Grana Padano
Gruyère'i juust
Hollandi leib
Jaanijuust
Kostroma juust
Maasdammeri juust
Parma juust
Pikantne juust
Šveitsi juust
Vene juust
Viru juust


== Vaata ka ==
Juustunuga
Kitsejuust
Sulatatud juust


== Viited ==


== Välislingid ==

Juustutootmise ajaloost Saaremaal