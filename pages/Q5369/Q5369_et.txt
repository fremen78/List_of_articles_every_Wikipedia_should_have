Pesapall on võistkondlik sportmäng, milles osalevad kaks üheksaliikmelist võistkonda, kes tegutsevad vaheldumisi ründajate ja kaitsjatena.
Pesapalli on peetud Ameerika Ühendriikide rahvusspordialaks. See on populaarne ka mujal Põhja-Ameerikas ning Kesk- ja Lõuna-Ameerikas, Kariibi mere riikides ja Ida-Aasias.
USA-s ja Kanadas tegutseb profiliiga Major League Baseball (MLB). Sellesse kuuluvad meeskonnad jagunevad 1876. aastal asutatud National League'i (NL) ja 1901. aastal loodud American League'i (AL) vahel. Major League Baseballi hooaja üldvõitja selgitatakse välja World Seriesil, kus osalevad National League'i ja American League'i võitja.
Cooperstownis asub Pesapalli Kuulsuste Hall. Üheks ajaloo parimaks pesapalluriks peetakse Babe Ruthi.


== Ajalugu ==
Teadaolevalt oli esimene pesapallisarnane mäng 14. sajandil Prantsusmaal mängitud la soule. Esimene kirjalik märge pesapallist Suurbritannias esineb John Newbery raamatus "A Little Pretty Pocket-Book". Tänapäevase pesapalli reeglid koostas 1845. aastal Alexander Cartwright.


== Väljak ==
Mängitakse spetsiaalsel 100–120 meetrise raadiusega sektorikujulisel väljakul. Neli pesa moodustavad väljakul ruudu, mille küljepikkus on 27,43 meetrit. Pesadevaheline mõttelise joonega on väljak jaotatud eesväljakuks ja tagaväljakuks.


== Reeglid ==

Kaitsva võistkonna mängijad paiknevad väljakul laiali. Ründava võistkonna mängija lööb kurikaga väljakule vastasvõistkonna söötja visatud palli. Kohtunik jälgib, kas tegu on õige või vale sööduga. Reeglitekohasel pallile pihtasaamisel muutub lööja jooksjaks ja tema ülesandeks on jõuda esimesse pessa enne, kui sinna jõuab pall. Kui tal see ei õnnestu, peab ta väljakult lahkuma ja tal ei ole võimalik punkti saada. Jooksja ülesandeks on joostes läbida kindlas järjekorras kõik neli pesa enda ja järgmiste meeskonnakaaslaste löögikordade ajal. Ühel pesal võib korraga olla ainult üks jooksja ning üks jooksja ei tohi teisest mööduda. Kui mängija jõuab ringiga tagasi kodupessa, teenib ta oma võistkonnale punkti. Kaitsev pool püüab ründavat poolt punktisaamisel takistada, püüdes palli kinni enne selle mahakukkumist, toimetades palli pesasse enne jooksjat või puudutades jooksjat palliga. Voor lõpeb ehk ründajad ja kaitsjad vahetuvad, kui kolm ründavat võistkonnaliiget on väljakult minema (out '​i ehk auti) saadud. Mäng kestab enamasti seni, kuni kummalgi võistkonnal on läbitud 9 ründe- ja 9 kaitsevooru. Võistluse tulemus on 9 vooru jooksul kogutud punktide summa. Rohkem punkte kogunud võistkond on võitja.


== Rahvusvahelised suurvõistlused ==
Pesapall oli suveolümpiamängudel ametlikult kavas aastatel 1992–2008 ja uuesti 2020. aasta mängudel. Major League Baseballi liiga mängijad suveolümpiamängudest osa ei võtnud. Pesapall on olümpiamängudel kavas olnud kuuel korral. Kolm korda tuli olümpiavõitjaks Kuuba ning ühel korral USA, Lõuna-Korea ja Jaapan. Näidisalana oli pesapall kavas esimest korda 1904. aasta suveolümpiamängudel.
1938. aastal asutati Rahvusvaheline Pesapalliliit (International Baseball Association ehk IBA, praegu International Baseball Federation ehk IBAF). Aastatel 1938–2011 toimusid pesapalli maailmameistrivõistlused (Baseball World Cup). 39 võimalikust korrast 25 korral võitis Kuuba. Alates 2006. aastast toimuvad rahvuskoondiste osavõtul võistlused World Baseball Classic, millest on osa võtnud ka mitmed Major League Baseballi mängijad.


== Suurimad pesapalliliigad ==
Major League Baseball (MLB) – Põhja-Ameerikas
Nippon Professional Baseball (NPB) – Jaapanis
KBO League – Lõuna-Koreas
Chinese Professional Baseball League (CPBL) – Taiwanis
Liga Mexicana de Béisbol (LMB) – Mehhikos
Honkbal Hoofdklasse – Hollandis
Itaalia pesapalliliiga – Itaalias


== Kriitika ==
Pesapalli kohta on avaldatud vastakaid arvamusi. Kirjanik F. Scott Fitzgerald on pidanud seda "idiootide spordiks, mida pakutakse ainult puupeadele", USA 34. president Dwight D. Eisenhower pidas oma elu üheks suuremaks pettumuseks seda, kui teda West Pointi sõjaväeakadeemias õppides kooli pesapallivõistkonda ei võetud, Inglise kirjanik George Bernard Shaw arvas aga, et pesapallil on kriketiga võrreldes suur eelis, sest see lõpeb kiiremini.


== Soome pesapall ==
 Pikemalt artiklis Pesäpallo

Soomlane Lauri Pihkala lõi 1920. aastatel pesapallist mõnevõrra erineva spordiala pesäpallo ehk Soome pesapalli. Soomlaste pesäpallo suurim erinevus tavalisest pesapallist seisneb selles, et pall söödetakse lööjale ette vertikaalselt. See teeb palli löömise palju lihtsamaks, mis omakorda annab võimaluse paremini kontrollida palli suunda ja löögijõudu. See jällegi teeb kaitsva võistkonna olukorra keerulisemaks.


== Pesapall Eestis ==
2008. aastal asutati Eesti Pesapalli ja Softpalli Liit, mille eestvedamisel korraldatakse Eesti meistrivõistlusi. Eesti populaarsemad pesapalliväljakud asuvad Tallinnas Hipodroomil, Keilas ja Kostiveres.


== Vaata ka ==
pesapallikurikas
Eesti pesapallikoondis
spitball


== Välislingid ==

Eesti Pesapalli ja Softpalli Liidu koduleht
Tallinna Pesapalliklubi koduleht