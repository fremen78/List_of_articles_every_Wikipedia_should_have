Beisbolas – komandinis lauko žaidimas (sportas), kurio tikslas – kuo daugiau savo komandos žaidėjų padėti apibėgti kvadratą numušus medine arba aliuminine lazda kamuoliuką, taip pat leisti kuo mažiau priešininkų apibėgti kvadratą. Žaidžia dvi komandos po 9 žaidėjus 125 m ilgio ir 75 m pločio aikštėje. Rungtynėse žaidžiami 9 kėliniai, kurių kiekviename komanda vieną kartą puola ir vieną kartą ginasi.
Šalys, kuriose beisbolas yra populiariausia ar viena populiariausių sporto šakų – JAV, Kuba, Japonija, Dominikos Respublika, Venesuela, Meksika, Pietų Korėja, Taivanas ir kt.


== Istorija ==
Šios sporto šakos koncepcija apima kamuoliuko atmušimą kuoka ir tam tikro atstumo bėgimą, kol kamuoliukas bus pagautas, jis atsirado veikiausiai prieš 4000 metų iš Egipto piemenų žaisto žaidimo. Bėgant amžiams sportas įgavo įvairias formas Europoje ir Artimuosiuose Rytuose bei galiausiai atvedė prie beisbolo kokį žinome dabar atsiradimo Jungtinėse Valstijose. 1838 m. generolas Abner Doubleday pakvietė savo kareivius, kurie stovyklavo Cooperstown, Niujorkas, pažaisti žaidimą, kurio metu atmušamas kamuoliukas kuoka ir bėgama ratu, tarp kelių bazių. 1845 m. Alexander Cartwright įsteigė pirmą beisbolo klubą - New York Knickerbocker. Pirmasis profesionalų klubas buvo įkurtas 1869 m. - Cincinnati Red Stockings. Pirmoji profesionalų lyga - Nacionalinė lyga - įkurta 1876 m. Jos pirmuoju konkurentu tapo Amerikos lyga suformuota 1901 m. Dar po dvejų metų geriausios komandos iš abiejų lygų akis į akį susitiko Pasaulinėse serijose, informavimo priemonių renginyje, kurį įsteigė Niujorko laikraštis WORLD. 1904 m. šiek tiek reformavus beisbolo žaidimą - pakoregavus atstumą tarp paduodančiojo kamuolį ir atmušėjo, susiformavo modernusis beisbolas. Pradžioje beisbolą žaidė tik vyrai. Beisbolas 1992 m. buvo oficialiai įtrauktas į Olimpines žaidynės. Pasaulio taurės varžybos, kuriose dalyvauja nacionalinės komandos, rengiamos nuo 1938 m. (kas dveji metai nuo 1974 m.). 2008 m. beisbolas pašalintas iš olimpinių sporto šakų sąrašo.


=== Beisbolas Lietuvoje ===
Lietuvoje beisbolas pradėtas žaisti 1922 m. Dar 1920 m. iš JAV grįžęs į Lietuvą Steponas Darius populiarino įvairias sporto šakas, taip pat ir beisbolą. 1922 m. susikūrus kelioms beisbolo komandoms, Lietuvos fizinio lavinimosi sąjunga leido surengti pirmąsias Lietuvos beisbolo pirmenybes. Jose 1922 m. dalyvavo dvi Kauno komandos: LFLS ir „Aviacija“. Buvo nuspręsta tarp šių komandų surengti varžybas iki 3 pergalių. Pirmosios rungtynės įvyko LFLS aikštelėje Kaune liepos 30 d. Pirmąjį metimą atliko JAV konsulas Lietuvoje P. Edvardas. Pirmaisiais Lietuvos beisbolo čempionais tapo LFLS beisbolininkai (žaidžiantis treneris S. Darius), serijoje iki 3 pergalių įveikę „Aviaciją“ 3:1. 
1923 m. beisbolininkų ir beisbolo komandų skaičius Lietuvoje išaugo. „Aviacijos“ komandos beisbolininkai atstovavo šalį pirmosiose Lietuvoje surengtose tarptautinėse draugiškose varžybose tarp Lietuvos ir Estijos beisbolininkų. Rungtynes 11:7 laimėjo Lietuvos komanda. 1923 m. Kaune pradėto leisti „Sporto“ žurnale S.Darius išspausdino straipsnių ciklą „Beisbolas“, kur aiškino beisbolo taisykles, žaidimo taktiką. 1924 m. jis parašė 64 puslapių, 7 brėžiniais iliustruotą knygelę „Beisbolo žaidimas“, kurioje buvo aprašytos žaidimo taisykles, istorija, technikos ir taktikos niuansai. Tačiau dėl organizacinių nesklandumų ir beisbolo aikštės trūkumo tarpukario metais nepavyko surengti antrojo Lietuvos beisbolo čempionato. Sovietų okupuotoje Lietuvoje beisbolas buvo uždrausta sporto šaka dėl amerikietiškos kilmės. Antrasis Lietuvos beisbolo čempionatas įvyko 1987 m. 
Nuo to laiko kiekvienais metais rengiamas vyrų suaugusiųjų Lietuvos beisbolo čempionatas, taip pat vyksta jaunių, jaunučių ir vaikų pirmenybės. Suaugusiųjų Lietuvos beisbolo čempionate dalyvauja Vilniaus, Kauno ir Utenos komandos. 2005 m. Utenoje įrengtas pirmasis Lietuvoje beisbolo stadionas. 2010 m. Lietuvos beisbolo čempionais tapo Kauno „Lituanica“ klubas, kuris laimėjo superfinalo iki 3 pergalių seriją prieš Vilniaus „Juodojo vikingo“ klubą. „Lituanica“ žaidžia Kauno Gintaro stadione. Lietuvos vyrų beisbolo rinktinė žaidžia Europos beisbolo čempionato B grupėje. 
Tarptautinės beisbolo federacijos (IBAF) pasaulio beisbolo rinktinių 2014 m. lapkritį reitinge Lietuvos užėmė 57 vietą. Tarp Europos valstybių Lietuvos beisbolo rinktinė užima 19 vietą.
2024 m. liepą Lenkijoje, Kutne, vykusiame Europos čempionato kvalifikacinio turnyro etape Lietuvos vyrų beisbolo rinktinė laimėjo atrankos turnyrą ir pirmą kartą iškovojo teisę dalyvauti 2025 m. Europos beisbolo čempionate.


== Aikštė ==
Beisbolo aikštelė susideda iš vidinės dalies – kvadrato, kurio kampuose yra bazės, bei išorinės dalies, apribotos dviem kraštinėmis linijomis. Pagrindinės – „namų“ – bazės plotis – 43,5 cm. Nuo namų bazės, prieš laikrodžio rodyklę išdėstomos 1-a, 2-a bei 3-ia bazės. Atstumai tarp bazių – 27,45 m. Beveik kvadrato viduryje, 18,45 m atstumu nuo „namų“ bazės yra metiko plokštelė. Tai vieta, iš kurios kamuolys yra įvedamas į žaidimą.

 1. Įžaidėjas (Pitčeris) – padavimu pradeda arba atnaujina žaidimą nuo įžaidėjo kalnelio, mesdamas kamuoliuką gaudytojui taip, kad šis jį sugautų, bet, tuo pačiu,varžovų mušėjui būtų sunku kamuoliuką atmušti.
 2. Gaudytojas (Ketčeris) – gaudytojas signalizuoja metikui kokio tipo metimą naudoti. Gaudytojas stebi bėgikus bazėse ir gina namų bazę.
 3. Pirmosios bazės gynėjas – šis žaidėjas yra įtraukiamas į daugumą gynybinių veiksmų, nes didžioji dauguma autų pasiekiama pirmoje bazėje. Pirmosios bazės gynėjas turi būti labai judrus, kad galėtų sugauti kamuoliukus, metamus arba atmušamus jo kryptimi.
 4. Antrosios bazės gynėjas – jis turi tokius pat prioritetus kaip saugas, nors yra ne toks galingas. Jis yra įtraukiamas į daugelį gynybinių veiksmų.
 5. Trečios bazės gynėjas – Galingas žaidėjas, galintis sulaikyti stipriai atmuštus kamuoliukus ir numesti iki pat pirmosios bazės.
 6. Saugas (Short-stop) – saugas yra svarbus žaidėjas, kai kamuoliukas atmušamas tarp antros ir trečios bazių. Jis dengia didelę aikštės dalį ir dalyvauja daugelyje komandos gynybinių veiksmų.
 7. Kairysis lauko gynėjas – vienas iš trijų lauko gynėjų. Jo užduotis yra stengtis pagauti link jo atmuštą kamuoliuką, kol šis nepalietė žemės, sulaikyti žeme riedantį kamuoliuką, taip pat padėti centriniam lauko bei trečiosios bazės gynėjams.
 8. Centrinis lauko gynėjas – šis žaidėjas dengia didžiausią teritoriją tarp kairiojo ir dešiniojo lauko gynėjų bei tarp antros bazės ir lauko tvoros. Jis gali matyti gaudytojo signalus ir gerai žino kada laukti atmušimo. Svarbiausia centrinio lauko gynėjo, kaip ir kitų lauko gynėjų užduotis pagauti atmuštą kamuoliuką ore, t. y. prieš jam paliečiant žemę. Jis koordinuoja lauko gynėjų veiksmus, taip pat sulaiko pro antrą bazę praskriejusį kamuoliuką.
 9. Dešinysis lauko gynėjas – esantis už pirmosios bazės dešinysis lauko žaidėjas paprastai turi puikią ranką mesti į trečiąją bazę. Jis taip pat stengiasi pagauti atmuštą kamuoliuką ore bei dengia pirmosios ir antrosios bazių gynėjus, jei šie praleidžia atmuštą ar mestą kamuoliuką.


== Rungtynės ==
Svečių komanda puola pirma.
Teisėjas palaukia kol pirmasis puolėjų komandos žaidėjas atsistos į atmušimo poziciją ir skelbia rungtynių pradžią komanda „play ball“.
Kai teisėjas stabdo žaidimą, jis sako „time“; kai atnaujina „play“.
Vietinės komandos vyr. treneris gali spręsti, ar oro sąlygos yra tinkamos žaidimui, tačiau, kai žaidimas prasideda, tik teisėjas sprendžia, ar esant blogam orui nutraukti žaidimą.
Jei žaidimas nutraukiamas po 5 kėlinių, rungtynės laikomos įvykusiomis, jei po mažiau, rungtynes reikia pratęsti kitą dieną.
Rungtynės gali būti nutrauktos dėl labai stipraus lietaus, sutemų ir t. t.


== Taisyklės ==
Beisbolo žaidimą žaidžia dvi komandos po 9 žaidėjus, varžybos susideda iš 9 kėlinių. Kiekvienas kėlinys susideda iš dviejų dalių, kai komandos pereina iš gynybos į puolimą. Puolančiosios komandos tikslas yra pataikyti kuoka į kamuoliuką ir pelnyti taškus bėgimu. Besiginanti komanda meta kamuoliuką ir stengiasi sukliudyti puolančiajai komandai pasiekti bazes. Puolėjai pelno taškus, kai žaidėjas grįžta į namų bazę prieš tai užmynęs tris kitas bazes.


=== Autai ===
Autas (out) yra sėkmingas gynybos veiksmas, kuomet puolėjas yra išmušamas iš žaidimo. Yra penki pagrindiniai būdai, kaip žaidėjas gali gauti autą

mušėjas gauna tris straikus (strike);
atmuštą kamuoliuką gynėjai pagauna ore, prieš jam paliečiant žemę;
gynyba „pristato“ (numeta ar atneša) kamuoliuką į atitinkamą bazę anksčiau, negu ten atbėga puolėjas;
puolėjas (bėgikas), nestovintis ant bazės, paliečiamas gynėjo ranka ar gaudykle su kamuoliuku;
puolėjui skiriamas autas dėl taisyklių pažeidimo.


=== Teisėjai ===
Žaidimui vadovauja 4 teisėjai – po vieną prie kiekvienos bazės. Vyriausias teisėjas stovi prie pagrindinės – „namų“ – bazės už gaudytojo nugaros ir stebi smūgio zoną bei yra visų sprendimų teisėjas. Kiti 3 teisėjai stovi šalia bazių ir stebi, ar kamuolys, ar puolėjas pirmiau pasiekia bazę.


== Žaidimas ==
Beisbolo lauke yra 4 bazės, kuriose saugiai gali stovėti puolančiosios komandos žaidėjai. Žaidimo eiga:

Vienas puolantysis žaidėjas stoja ties pirma baze su beisbolo kuoka ir turi atmušti kamuoliuką, metamą priešininko iš kvadrato centro.
Tris kartus neatmušus sėkmingai mesto kamuoliuko, žaidėjas pašalinamas. Atmušęs kamuoliuką, atmušėjas privalo bėgti link sekančios bazės, o kitose bazėse stovėję žaidėjai privalo bėgti link sekančios bazės tik jei jų bazės link jau bėga komandos draugas, kitu atveju jie gali ir nebėgti.
Besiginančios komandos žaidėjai tuo metu stengiasi pagauti kamuoliuką ir perduoti vienam iš arčiau kvadrato esančių komandos draugų – jei kamuoliuką turintis žaidėjas paliečia bazės nepasiekusį priešininką, šis pašalinamas.
Pašalinus tris puolančiuosius žaidėjus, puolantieji susikeičia su besiginančiais.
Puolančiajam pasiekus namų bazę, komandai skiriamas taškas.
Jei besiginantieji pagauna mušamą kamuoliuką neatšokusį nuo žemės, mušantysis žaidėjas pašalinamas.
Mušamas kamuoliukas turi skrieti virš kvadrato, kitaip mušimas laikomas nesėkmingu.
Išmušus kamuoliuką už aikštės ribų, visi bazėse stovintys žaidėjai gali netrukdomai pereiti į namų bazę uždirbdami taškus (Home Run).


=== Padavimo technika ===

Metant padavimą padavėjas užima poziciją ant padavėjo gūbrio, po to meta kamuoliuką link atmušėjo. Gaudytojas iš besiginančios komandos stovi už atmušėjo. Jis privalo sugauti kamuoliuką užbaigiant padavimo seką.

Pradžios pozicija – kairė pėda atitraukta, o dešinė pėda yra ant padavimo gumos. Padavėjo svoris ant atgal atmestos kojos taip, kad staigus judesys priekin yra toks galingas kaip įmanoma.
Sukimosi pozicija – padavėjas ima suktis ant dešinės kojos. Jo kairė koja pakelta 90° kampu ir padavėjas mėgina išlaikyti tokią padėtį kol išlaiko pusiausvyrą.
Žingsnis – padavėjas perkelia kairę pėdą priekin, padeda ją ant žemės ir perkelia ant jos kūno svorį. Tai pati galingiausia padavėjo pozicija. Padavėjas suka kamuoliuką laikančią ranką virš galvos.
Padavimas – padavėjas ištiesia kamuoliuką laikančią ranką atmušėjo kryptimi ir meta padavimą. Jis seka paskui tą judesį iki jo liemuo išsitiesia lygiagrečiai žemei, čia jis greitai žengia pirmyn, stengdamasis atgauti gynybinę poziciją.


==== Padavimų tipai ====
Padavėjas naudojasi įvairiais padavimais, kad pašalintų atmušėjus. Kamuoliuko trajektorija keičiasi priklausomai nuo padavėjo pirštų padėties ir judesio, kuriuo išleidžiamas kamuoliukas. Yra daug įvairių padavimų, kiekvienas sustiprinimas padavėjo profesionaliu prisilietimu.

Kreiva trajektorija (Curve ball) – pirštai uždedami virš kamuoliuko siūlių iki maksimumo didinant kamuoliuko sukimosi efektą. Kai tik paleistas su sukamuoju riešo judesiu, jis lekia kreiva trajektorija į šoną ir žemyn.
Krumplių kamuoliukas (Knuckle ball) – pirštų padėtis neleidžia kamuoliukui suktis. Oro pasipriešinimas, kuris nėra svarbiausias faktorius šiam padavimo tipui, padaro trajektoriją nenuspėjama.
Šakutės kamuoliukas (Split finger ball) – šis greitai skriejantis kamuoliukas staigiai krenta žemyn iki pasiekdamas atmušėją.
Greitas kamuoliukas (Fastball) – pirštai dedami ant kamuoliuko viršaus, suteikiant tiesią trajektoriją. Šio galingo padavimo pagrindinė charakteristika yra jo greitis.
Pasikeitimas (Changeup ball) – padavimas metamas tokiu pat judesiu kaip ir greitas kamuoliukas, bet dėl sugriebimo jis lekia kiek lėčiau ir yra skirtas iškreipti atmušėjo laiko skaičiavimą.


== Įranga ==


==== Atmušėjas ====
Šalmas – pagamintas iš labai kietos plastmasės ir apsaugo atmušėjo galva, jeigu į galvą pataikytų metiko (pitcherio) mestas beisbolo kamuoliukas.
Batai – pagaminti iš odos ir turi metalinius arba plastmasinius dyglius, užtikrinančius, kad žaidėjas nepaslystų bėgdamas ar stovėdamas ant grunto arba ant žoles. Ant sintetinio paviršiaus kai kurie žaidėjai avi odinius batus su mažesniais plastmasiniais dygliais.
Kulkšnies apsauga – pagaminta iš kietos plastmasės. Apsaugo kulkšnis nuo paklydusio kamuoliuko smūgio.
Kuoka lygi, suapvalinta gale. Kuokos būna medinės, aliuminės, plastmasinės ir kombinuotos. Aliuminės kuokos toliau numuša kamuoliuką, bet profesionalų lygyje jos leidžiamos tik medinės.


==== Gaudytojas ====
Gaudytojas turi būti apsaugotas nuo paduodamo ar atmušamo kamuoliuko smūgio. Jo įranga pagaminta iš kietos plastmasės, išskyrus krūtinės apsaugas, kurios yra su įklotais liemeniui apsaugoti. Tradicinė kaukė (su nuimamomis grotelėmis) vis dažniau pakeičiama vienos dalies variantu, panašu į dėvimą ledo ritulininkų.
Gaudytoją apsaugo, kaukė, krūtinės apsauga, nuimamos grotelės, gaudytojo pirštinė (su įklotu, skirtu sušvelninti paduoto kamuoliuko smūgį), kelio įklotas, blauzdų apsaugos.


==== Kamuoliukas ====
Kamuoliukas yra pagamintas iš raudonų medvilnės verpalų apie gumos ir kamščio šerdį ir padengiamas dviem karvės odos juostomis, kurios standžiai susiuvamos. Svoris 142–149 g., plotis 7–6 cm.


==== Pirštinė ====
Pirštinė, kuri yra pagaminta iš odos, leidžia žaidėjui sugauti kamuoliuką. Žaidėjo pirštinės dydis yra įvairus, jis priklauso nuo pozicijos aikštėje. Pirmosios bazės žaidėjo pirštinė turi ilgesnę kišenę negu vidinio lauko pirštinės, kurių didžiausias plotis yra 8 coliai. Vidinio lauko žaidėjai privalo sugebėti greitai išimti kamuoliuką iš pirštinės, kad galėtų jį mesti toliau. Išorinio lauko žaidėjų pirštinės turi ilgesnę kišenę negu vidinio lauko žaidėjų – taip lengviau sugaunamas kamuoliukas.


== Žaidėjo profilis ==
Beisbolo sportas reikalauja puikiai koordinuotų judesių, gerų refleksų ir aštraus nujautimo.
Kojos, šlaunys, keliai ir kulkšnys žaidimo metu labai apkraunamos tiek puolant (kai atmušama ir bėgama), tiek besiginant (kai paduodama arba metama).
Rankos (metimas ir atmušimas), pečiai ir nugaros bei pilvo raumenys taip pat labai apkraunami, jie turi būti geros formos per raumenų auginimo treniruotes su svoriais, kol žaidėjas imasi treniruotis mesti ir atmušti.
Profesionalams, kurie žaidžia beveik kasdien 6 mėnesius, kasdieninė treniruotė apima apšilimą, bėgimą ristele ir tempimo pratimus iki praktinių užsiėmimų. Praktiniai užsiėmimai apima padavimus, gaudymus bei atmušimą.
Žaidėjai didžiąją dalį savo pasiruošimo (raumenų auginimas, atletinės treniruotės) atlieka iki sezono pradžios.
Dirbtinės dangos, kurios vis labiau plinta, yra labai kietos sąnariams (keliai, kulkšnys) dėl smūgio. Žaidėjai turi labai rūpestingai padaryti apšilimą.
Žaidėjai paprastai tampa profesionalais maždaug 23 metų. Jie pasiekia savo viršūnę apie 28–29 metus, o karjera gali tęstis iki 40 ir daugiau metų.


== Šaltiniai ==


== Nuorodos ==