De Taj Mahal (Urdu: تاج محل, útsprutsen: Tadzj Mehel) is in 17e iuwsk bouwurk yn de Noard-Yndiaaske stêd Agra. It is in mausoleum dat tusken 1631 en 1653 boud is. It gebou is boud yn opdracht fan de Yndiaaske grut mogoel Shah Jahan, as grêfmonumint foar syn haadfrou Mumtaz Mahal, dy’t yn 1631 yn in kreambêd ferstoar. Letter is syn eigen lichem dêr ek yn bysetten. It wurdt troch in soad minsken beskôge as ien fan de net-klassike wrâldwûnderen en it is ien fan de ferneamdste gebouwen dy’t op de list fan monuminten op de wrâlderfgoedlist stiet. It gebou is it hichtepunt fan de Mogoel arsjitektuer. It is in mingfoarm fan islamityske en hindoeïstyske arsjitektuer.
De Taj Mahal is 58 meter heech en 56 meter breed en stiet op in 10.000 m2 grut moarmeren platfoarm. Foar it gebou is in grutte tún, mei in lange wetterbak der yn. It gebou is hielendal symmetrysk en bestiet út wyt moarmer. De fjouwer minaretten dy’t op de hoeken stean binne letter boud. De minaretten binne in bytsje skean, dit is sa makke dat mocht der in ierdbeving wêze se net op it haadgebou falle sille. De side dy’t nei Mekka wiist hat in moskee, oan de oare kant is in gastenferbliuw.
Jean- baptiste Tavernier soarge foar de folgjende myte. It soe neffens him de bedoeling wêze dat oan de oare kant fan de rivier de Yamuna in twadde mausoleum komme soe. Dizze kear net wyt mar swart, dit mausoleum wie foar de grutmogol sels. Sa fier is it noait komd, Shah Jahan is yn 1666 ferstoarn yn it gefang. Yn dat jier is er byset yn de Taj Mahal. 


== Keppeling om utens ==
UNESCO Side oer de Taj Mahal yn it Engels