金沙（英文：Sands；中文繁稱：澳門金沙（酒店）；英文繁稱：Sands Macao (Hotel)）係個金沙中國嘅架步，起喺澳門半島，響2004年5月18號開張。其中嘅主要生意為金沙娛樂場（英文：Casino Sands），博彩區域面積約為廿一萬二千平方呎；亦設五星豪華級嘅金沙酒店（英文：Hotel Sands）——客房有289間；重有餐廳、水療及文娛等設施；食肆有金沙閣、888自助餐及高雅扒房等。


== 糾紛 ==


=== 無視螢幕顯示中獎額為370萬，只肯派30萬 ===
2010年11月13號嘅《蘋果日報》報道
男香港人曾炳榮話：
响2009年12月14號，佢喺金沙娛樂場玩加勒比海撲克，中咗累積大獎；當時巨型電子屏幕顯示，應得金額為370萬。曾興奮到即場向同枱其餘6個賭客，每人送3,000蚊。職員跟住驗牌，大概半個鐘頭之後，竟然話畀佢知，個彩池係同其他賭場連線嘅，而有個人早過佢三分鐘，喺威尼斯人娛樂場中咗獎，贏走嗮嗰筆錢，故此佢只可以拎走由頭計過嘅30萬底價獎金，以及枱面上贏到嘅4萬蚊，一共得34萬。曾認為對方呃佢，於是响隨後嗰兩個鐘頭，喺賭場內不斷就此質疑，並要求攞出證據，可惜不得要領。職員就送出貴賓卡同直升機機票，游説佢袋住先，遲啲再投訴。曾喺無奈之下簽字就範，職員連收據都唔畀張，就由後門送咗佢走。佢一直忿忿不平，响之後嘅半年，走遍澳門各大賭場，了解加勒比海撲克嘅規則……懷疑根本就冇連線呢回事，係呢間賭場棍咗佢；其他賭場嘅大獎底價為100至300萬不等，唔會得30萬咁少。曾又話，响2011年5月，喺另外一間賭場見到有人中咗620萬嘅大獎之後，賭場再開出嚟嘅大獎底價係300萬。佢向賭場投訴多次都冇用，就揾博監局，不過一直冇回音。响2010年11月12號，再去了解時，曾得知單投訴排緊隊等處理，於是向崔世安遞信（由其他職員代接），要求討回公道。佢已經得到嘅獎金，部份用咗嚟還債，其餘嘅喺奔波於香港同澳門期間已經使嗮。
詹培忠表示：
博監局一定要盡快調查，認為呢種累積大獎派彩，賭場實有紀錄，應該向事主出示。
記者指：
連續幾日多次聯絡澳門金沙娛樂場，截至2010年11月12號，都收唔到回覆。


=== 臨派彩至發現賭客未成年，拒磅水74萬 ===
2007年2月21號嘅《蘋果日報》報道：响2007年2月20號，三個香港人——黃姓16歲叫阿彤嘅女仔、佢姓陳嘅阿媽同佢七十多歲嘅外婆一齊喺金沙娛樂場賭錢。阿彤玩老虎機中咗個74萬嘅獎；當時佢同外婆喺埋一齊，陳女士喺第二處。跟住職員嚟到，叫阿彤畀張身份證過佢哋登記；之後話佢唔夠18歲，無獎金收，就趕走咗佢哋兩個，並打電話揾嚟陳女士，將聲稱係阿彤所用過嘅四十多個代幣交低，兼勸佢走。佢哋跟住向賭場及博監局投訴，賭場最終答應調查，並話會响72個鐘頭之後答覆。陳女士個細佬收到求助，就趕去澳門嘞。同日，記者撥輪去賭場查詢，對方話研究同調查緊呢件事，亦會諮詢公司嘅法律意見，以及根據政府博彩法處理。鄭康樂表示：多年前澳門賭場都發生過同類嘅事——有個未成年人偷偷哋竄咗入賭場玩老虎機，中咗大獎，職員打算派彩時發現佢未成年，最後以此為理由冇派彩；睇返阿彤呢單嘢，按法例規定，賭場唔賠都奈佢唔何，不過可以試下打官司，由法庭裁決；然而賭場保安亦有責任，應該查下懷疑唔夠秤嘅人啲身份證。
博監局响2007年2月23號裁決，要賭場將嗰74萬獎金派畀陳女士。雪萬龍指佢哋有調查過，又聽咗多個法律專家嘅意見，重參考埋澳門旅遊娛樂有限公司以前嘅案例，定奪阿彤係合法同冇欺詐噉樣中獎，亦考慮到法律有灰色地帶兼且有嘢唔清晰，而作出呢個決定；而陳女士帶住唔夠18歲嘅阿彤入咗賭場，代表賭場同兩母女都犯咗法——因為冇相關罰則，所以只係向金沙娛樂場作出嚴厲警告，同口頭警告兩人，重提到唔排除發出禁制令嘅可能性——例如唔准陳女士行入澳門任何賭場一排；為免事件重演，該局會盡快建議改好啲法例同建立套規範。當日稍後，賭場仍然指正喺道研究緊，暫時未決定會唔會將啲獎金派畀陳女士。
响2007年2月24號，金沙娛樂場將全筆彩金派畀陳女士。當地賭場隨即紛紛加強管制，避免再出呢種錯。傳媒之後爭相追訪阿彤，然而收穫甚微。


=== 檢查壞機嘅同時，將「freegame」特別獎洗走 ===
响2008年8月，綽號福建霖嘅江湖男猛人喺金沙娛樂場玩老虎機，多次擊中由之隨時可以贏大錢嘅特別獎「freegame」，然而個屏幕忽然之間唔妥，機械亦轉唔停。賭場職員打開架機檢查嘅同時，屏幕資料洗走哂。為此，福建霖向博監局投訴，後嚟被判輸。佢一度怒斥調查人員閉門造車，對賭客唔公平。


== 雜項 ==


=== 開幕日送泥碼謠言 ===
由2004年5月14號或更早開始，唔知乜嘢人經幾個渠道散布謠言，話金沙娛樂場會响開幕日送泥碼，呃到好多想攞着數嘅人走過去；佢哋入咗場先至知道被棍，於是鼓噪起嚟，令到場面一片混亂。


== 備註 ==
本文金額均為約數，並以港幣計算。「博監局」嘅全名係「博彩監察協調局」。


== 考據 ==


== 官網 ==
澳門酒店 | 澳門金沙酒店官方網站