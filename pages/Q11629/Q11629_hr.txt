Slikarstvo je likovna umjetnost oblikovanja plohe bojom (sve što nastaje umjetničkim slikanjem). Slikanje je postupak gdje se nečim nanosi mješavina pigmenta i ljepila na podlogu (plohu) stvara slika. 
Plohe i tehnike slikanja su različite: npr. plohi zida odgovara tehnika freske, drvenoj ploči ili platnu – tempera, uljene boje, papiru – akvarel, tempera, gvaš, itd.
Slikarstvu je pretpostavka crtež, a osnovno izražajna sredstva su mu boja i ploha (likovna umjetnost). No, za razliku od fotografije, slikar ima veću slobodu oblikovanja i likovnog izražavanja, tj. može mijenjati oblik i boju svakog lika, prostora ili njihove odnose, pa čak i stvarati iz mašte ono što ne postoji.
Ako je slika rađena u samo jednoj boji, onda je to monokromna  (jednobojna) slika. No, ako na slici ima više boja onda se među njima javljaju odnosi: međuovisnost boja i kompozicija boja.
Međuovisnost boja znači da boje djeluju jedna na drugu. Npr. ako uz jednu boju položimo bljeđu boju, ona će izgledati intenzivnije (jače), a ako uz istu boju položimo neku snažnu boju, ona će se doimati bljeđom. 
Kompozicija boja znači da se u kompoziciji oblika na slici, sve oblike dovodi u međusobnu vezu i odnos, to vrijedi i za boje. Dakle i raspored boja na slici je podjednako važan kao i raspored oblika na slici.


== Slikarske tehnike ==
Postoji uzajamni odnos slikarskih tehnika i boja. Jedna od slikarskih tehnika je pastel. On stvara ugođaj nježnosti i ljupkosti. Akvarel svojom providnošću daje bojama prozračnost. Fresko-slikarstvo, tehnika zidnog slikarstva, nema puno detalja i dočarava prostornost i monumentalnost. Temperi je svojstvena plošnost, pa je svojstvena plakatu, a uljene boje (obično na platnu napetom na drveni okvir) su pogodne za slikanje najmanjih detalja.
Boja se može nanositi na slikarsku podlogu na više načina: kao ploha (likovna umjetnost), mrlja, potez itd. Plošno slikarstvo je ono kada se kretnja kojom je boja nanošena ne može pročitati; nastale plohe kontinuirano se nastavljaju jedna u drugu stvarajući sliku plošnog karaktera.
Kada se boje nanose potezima koji su vidljivi tragovi kretanja kista, može se dobiti gusta površina (tzv. impasto) što nazivamo Pastozno slikanje.
Suprotno od ovog načina slikanja je kada je boja toliko rijetka da se kroz jedan sloj vidi boja ispod njega, ili čak površina slikarske podloge (npr. tkanje platna); to nazivamo lazurno slikanje.
Iluzionističko slikarstvo je naziv za slikarstvo u kojem se s pomoću perspektivnih rješenja i uz uporabu arhitektonskih elemenata, te uz primjenu svjetla i sjene (kjaroskuro) ostvaruje iluzija trodimenzionalnosti.


== Smjerovi u slikarstvu ==


== Poznati slikari ==
Leonardo da Vinci
Salvador Dali
Vincent van Gogh
Pablo Picasso
Andy Warhol
Michelangelo Buonarroti
Francisco Goya
Rembrandt
Edvard Munch
Vasilij Kandinski


== Motivi u slikarstvu ==
Portret – vjerni prikaz određene osobe koji donosi i psihološku karakterizaciju lika. Postoji realističan, idealizirani i naturalistički portret.
Autoportret – portret samog slikara
Karikatura – prikaz čovjeka u groteskno-komičnom obliku
Figura – zamišljeni lik, kostimirani čovjek bez psihološkog izraza lica
Akt – prikaz čovjeka bez odjeće
Poluakt – prikaz čovjeka do pasa
Interijer – prikaz unutrašnjeg prostora
Genre – prikaz iz svakodnevnog života
Pejzaž – krajolik, krajobraz; prikaz prirode
Panorama – široki prikaz naselja
Veduta – prikaz grada...
Marina – morski pejzaž
Ruina – prikaz porušenog objekta
Animalizam – prikaz žive životinje, najčešće u prirodnom ambijentu
Mrtva priroda – voće, cvijeće, uporabni predmeti i mrtve životinje


== Vanjske poveznice ==


=== Sestrinski projekti ===


=== Mrežna sjedišta ===
LZMK / Hrvatska enciklopedija: Slikarstvo
LZMK / Proleksis enciklopedija Online: Slikarstvo