Jagung iku panganan dhasar kang wigati nomer loro sajagat sawisé gandum lan sadurungé beras. Ing tanah Jawa lan sakiteré mligi wong Madura kang dhemen mangan jagung.
Jagung bisa thukul ing tlatah garing mulané disenengi wong Madura. Jagung sajatiné asalé saka jagat bawana Amérika. Para nimpuna ngira-ngira yèn jagung wis ditandur manungsa kurang luwih 6.500 - 12.000 taun kapungkur.
Jagung bisa digawé panganan warna-warna, kaya ta marning, brondong, lepet jagung lan bakwan jagung. Yèn digawé glepung jenengé maizéna, kena kanggo gawé jenang, nyamikan, kué putri ayu lan liya-liyané. Wit jagung (kang diarani tebon) bisa kanggo pakan sapi lan rajakaya liyané.
Jagung kalebu bahan pangan kang nanduré gampang lan akèh paédahé. Mangsa katiga utawa rendheng bisa nandur jagung. Yén katiga kudu gelem nyirami. Rabuké cukup rabuk kandhang lan uréa.


== Prodhuksi jagung lan perdagangan donya ==
Indonesia ing taun 2012 lan 2013 mapani peringkat kaping 8 produsen jagung (pipilan garing) donya.  Prodhuksi taun 2013 suda taun 2012, yaiku saka 19.377.030 ton dadi 18.511.853 ton, sanadyan produktivitas (prodhuksi dipara ambané tuwuhan) mundhak.
Prodhusen jagung gedhé dhéwé saikine (dhata 2013) yaiku Amérika Sarékat (34,74% saka total prodhuksi donya); candhaké Tiongkok 21,46%; Brazil 7,89%; Argentina 3,16%, Ukraina 3,04%; India 2,29%; Meksiko 2,23%; Indonesia 1,82%; Prancis 1,48%; lan Kanadha 1,39%.
Jagung pipilan minangka komodhitas perdhagangan donya. Lumrahé jagung kang didol kanggo pakan ternak lan kanggo gawé glepung maizena. Adhedhasar dhata FAO, prodhuksi jagung donya taun 2013 yaiku 1.018 yuta ton luwih pipilan garing. Dhata prodhuksi saka sumber kang padha miturut nagara pangasil. Dhata iki ora nglebokaké prodhuksi jagung manis, jantèn (babycorn), lan jagung kanggo ijonan pakan ternak.

* = angka tidak resmi 
F = perkiraan FAO