Ta planaid (veih πλανήτης ny Greagish, cummey elley jeh'n fockle πλάνης, "wagaantagh") çheet er corpane niauoilagh ta cruinlaghey rollage ny remlad rollageagh. Ta tree conaantyn ayn son yn ennym planaid dy chur er corpane niauoilagh - dy ve cha mooar as dy ve runtit liorish yn ym-hayrn hene echey, dy ve ro-veg dys co-haaghey çhiass-heshveanagh dy hoshiaghey, as dy vel yn ard nabooagh echey glennit jeh mynphlanaidee.
Dy cadjin, ta planaidyn rheynnit ayns daa ard-phossan: foawir ghas ta nyn blanaidyn mooarey lesh glooaght injil, as planaidyn ooiragh creggagh. Rere keeayllaght yn URE, ta hoght planaidyn ayns Corys ny Greiney. T'ad ayns oardagh foddeeaght veih'n Ghrian, ny kiare planaidyn ooiragh Curain, Badlag, yn Dowan, as Mart, as ny kiare foawir ghas Iupiter, Sarn, Uraanus, as Neptioon. Myrane lesh ny hoght planaidyn, ta queig planaidyn crivassanagh er y chooid sloo ayns Corys ny Greiney, as kiedyn dy thousaneyn dy chorpaneyn beggey. Magh ass Curain as Badlag, ta eaystyn, ny fo-phlannadyn cruinlaghey dagh planaid ayns Corys ny Greiney.