E-pad pell ne oa termenadur resis ebet eus ar pezh a zo ur blanedenn. D'ar 24 a viz Eost 2006 ez eus bet degemeret gant an International Astronomical Union (IAU ; Unvaniezh Etrebroadel ar Steredoniezh , UES), e-kerzh he 26vet emvod meur, ar ratozhiad 5A hag a dermen ar pezh a zo ur blanedenn.

◆ E koskoriad an Heol
1. Ur blanedenn zo ur c’horf-egor
(a) a gelc’htro tro-dro d’an Heol ;
(b) en deus a-walc’h a dolz evit ma c’hallfe e emc'havitadur bezañ trec'h war nerzhioù ur chorf kalet betek tizhout ur c'hempouez hisdrostatek (eleze bezañ peuzront) ;
(c) en deus distrobet trowardroioù e gelc’htro.
2. Ur gorrblanedenn zo ur c’horf-egor
(a) a gelc’htro tro-dro d’an Heol ;
(b) en deus a-walc’h a dolz evit ma c’hallfe e emc'havitadur bezañ trec'h war nerzhioù ur chorf kalet betek tizhout ur c'hempouez hisdrostatek (eleze bezañ peuzront) ;
(c) n' en deus ket distrobet trowardroioù e gelc’htro ;
(d) n'eo ket ul loarenn.
3. "Korfoù bihan koskoriad an Heol" a vo graet eus kement tra all a geltro tro-dro d'an Heol, war-bouez al loarelloù.
◆ En ur c'hoskoriad arall
Abaoe 1995 ez eus bet kavet 5 333 flanenedenn e 3 932 goskoriad en diavaez da goskoriad an Heol ; setu amañ termenadur hevelep korfoù-egor hervez an IUA.

1. "Planedennoù" a reer eus korfoù-egor dezho ur gwir dolz bihanoc'h eget an hini a zo ret evit ma c'hoarvezfe uniadur termonukleel an deuteriom, a gelc'htro tro-dro da stered, da gorrennoù gell pe zilerc'hioù steredel, hag a zo feur o zolz e-keñver ar c'horf kreiz bihanoc'h eget ≈ 1/25, penaos bennak e vefent bet stummet. Heñvel ouzh an hini a vez implijet e koskoriad hon Heol eo ar vent vihanañ evit ma vefe lakaet ur c'horf-egor nann-heolel da blanedenn.
2. "Korrennoù gell" a reer eus korfoù-egor bihanoc'h eget an Heol o gwir dolz bihanoc'h eget an hini a zo ret evit ma c'hoarvezfe uniadur termonukleel an deuteriom, penaos bennak e vefent bet stummet pe forzh pelec'h bennak e vefent.
3. Ne reer ket "planedennoù" eus korfoù-egor dizalc'h e druilhadoù stered o zolz bihanoc'h eget an hini a zo ret evit ma c'hoarvezfe uniadur termonukleel an deuteriom, "is-korrennoù gell" a reer anezho (pe forzh pe anv hag a zere ar gwellañ).

En doare-se ez eus 8 planedenn en-dro d’an Heol (en urzh, adalek an Heol) : Merc'her, Gwener, an Douar, Meurzh, Yaou, Sadorn, Ouran, Neizhan.
Dirummet eo bet eta Ploudon hag a zeu da vezañ ur gorrblanedenn, ur rummad korfoù-oabl all ; 134340 Pluto eo hec'h anv abaoe 2006.


== Gwelet ivez ==
Korf bihan eus Koskoriad an Heol
Ezplanedenn


== Notennoù ==