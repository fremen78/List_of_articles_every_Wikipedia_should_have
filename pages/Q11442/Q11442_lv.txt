Divritenis ir velosipēds ar diviem riteņiem, parasti ar pedāļiem darbināms viegls transportlīdzeklis. Pārvietošanos ar divriteni sauc par riteņbraukšanu, bet personu, kas ar to pārvietojas, — riteņbraucēju.
Divriteņus plaši izmanto transporta, atpūtas un sporta nolūkos. Mūsdienās to skaits ir apmēram 2 miljardi, kas ir divas reizes vairāk nekā automašīnas. No tiem aptuveni 400 miljoni atrodas Ķīnā. Divriteņus plaši izmanto arī Nīderlandē, Japānā un Dānijā. vasaras olimpiskajās spēlēs ir iekļauti trīs riteņbraukšanas sporta veidi: šosejas riteņbraukšana, treka riteņbraukšana un BMX.
Divriteņus iedala piecās kategorijās: kalnu, šosejas, BMX, tūrisma un hibrīda divriteņos.
Lielākais ātrums, kāds ir sasniegts braucot ar divriteni, ir 268,831 km/h. To 1995. gada 3. oktobrī uzstādīja Nīderlandes riteņbraucējs Freds Rompelbergs (Fred Rompelberg).


== Divriteņa uzbūve ==
Divriteņa galvenās sastāvdaļas ir rāmis, dakša, divas riepas, sēdeklis, pedāļi un ķēde. Kā papildus sastāvdaļas var būt zvans, apgaismojums, zobpārvads, dubļu aizsargs, bagāžnieks un citas daļas.


=== Tehniskie uzlabojumi ===
Jau no divriteņu vēstures pirmsākumiem nemitīgi notiek to attīstība un uzlabošana. Vairums uzlabojumi rodas no jaunu materiāliem ieviešanas un divriteņa izmantošanas mērķa. Arī dažādas datorprogrammas ir atvieglojušas divriteņu izgatavošanas procesu. Tās paver plašas iespējas izgatavot konkrētam mērķim paredzētus divriteņa rāmjus un citas detaļas, kā arī attīstīt un pilnveidot divriteņu dizainu.


== Divriteņu vēsture ==

Lai gan Leonardo da Vinči bija uzskicējis pirmās divriteņu skices, par pirmo divriteņa tipa transportlīdzekļa izgudrotāju uzskata francūzi Desivraku (De Sivrac), kas to izgatavoja 1690. gadā. Tam nebija pedāļu.
Ap 1820. gadu tika izgudrots pietiekami ērts un izmantojams divriteņa priekštecis — drezīna. Lai ar to pārvietotos, vajadzēja ar kājām atsperties pret zemi. 1840. gadā pirmo divriteni ar pedāļiem izgatavoja skotu kalējs Kirkpatriks Makmilans (Kirkpatrick Macmillan). Tādi divriteņi, kas pēc izskata izskatās pēc mūsdienu divriteņiem, parādījās tikai 1900. gadā.
Viena no slavenākajām divriteņu fabrikām Latvijā bija Gustava Ērenpreisa velosipēdu fabrika. Tur ražoja divriteņus no to detaļas no 1927. līdz 1942. gadam.


== Atsauces ==


== Ārējās saites ==
 Vikikrātuvē par šo tēmu ir pieejami multivides faili. Skatīt: Divritenis.