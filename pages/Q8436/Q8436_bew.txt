Kuarga (hurup Arab Gundul: کوارݢا) atawa kulawarga (hurup Arab Gundul: کولاوارݢا) atawa pamili (hurup Arab Gundul: فميلى) atawa permili (hurup Arab Gundul: فرميلى) atawa kacok (hurup Arab Gundul: کاچوق) atawa caca  (hurup Arab Gundul: چاچ) ya'entu satuan paling kecilan deri masarakat. Kuarga entu isinya ada baba, ema', ama anak. Enni anak dibagi lagi jadi berapa tingkatan ngelongok ke lebih tua atawa lebih mudanya entu anak. Anak juga dipanggil begantung ama lanang atawa wadonnya. 
Sebenernya, nama-nama pernahan di basa Betawi ragem-ragem begantung ama daèrahnya. Cuman biasanya, anak lanang nyang tuaan dipanggil sebagé abang, aa', mas, atawa koko. Kalo nyang wadon, nyang tuaan dipanggil mpo', tétéh, mba', atawa cici. Adapun kalo nyang mudaan mao lanang mao wadon sama aja panggilannya, ya'entu adè' atawa dèdè'. Terusannya, masih bisa juga ditambahin lagi ama orang tua baba ama ema' ya'entu engkong ama nènè. Enni juga kadang-kadang panggilannya béda-béda, ada nyang panggilnya engkong–nènè, ada nyang engkong–popo, ada juga nyang panggilnya kai tua–ema' tua. Enni ngikut ama sistim panggilan pernahan kuarga nyang ada di masarakat.


== Ruju'an ==