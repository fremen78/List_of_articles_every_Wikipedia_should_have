Acordies espón Claude Levi-Strauss, la familia atopa'l so orixe nel matrimoniu, formáu de muyer, home y fios nacíos dientro la so xuntura, y los sos miembros mantiénense xuntos por llazos llegales, económicos y relixosos. Amás, establez una riestra de coses a nun facer, privilexos sexuales y una recatafila de sentimientos sicolóxicos como amor, afeutu, respetu, tremor,etc. N'oposición a esta mena de ver la familia, Radica Coomaraswamy sofita que "nun tendría de falase de familia al traviés d'una construcción formalista, nuclear, la d'home, muyer y fíos. La familia ye'l llugar onde les persones deprenden a curiar y a ser curiaos, a enfotase nos otros y a que s'enfoten n'ellos, a sofitar a los otros y a que te sofiten a ti".
Pa la socioloxía, una familia ye un conxuntu de persones xuntes por llazos de parentescu. Los llazos más bultables son de dos menes: los que s'arrrexunten al vínculu del matrimoniu -que, en dalgunes sociedaes, sólo almiten la xunión ente dos persones mentanto que n'otres ye normal la poligamia-, y los vínculos de consanguineidá, como los pas y los fíos o los llazos que rellacionen a los hermanos que tienen l'orixe nel mesmu pá. Tamién ye a estremase les families acordies al grau de parentescu ente los sos miembros:

familia nuclear, pas y fíos (si los hai); tamién se conoz como "círculu familiar".
familia estensa, amás de la familia nuclear, incluyese a los güelos, tíos, primos y otros parientes, seyan consanguineos o allegaos.
familia compuesta, ye sólo pá o ma y los fíos, seyan adoptaos o tengan consanguineidá con ún de los pas.
familia monoparental, na que'l fiu o fíos vive(n) namái con un de los pas.
otres formes de familia: aquelles conformaes namái por hermanos, por amigos (onde'l sentiu de la pallabra familia nun tien un rispiu que ver cola consanguineidá, sinón con sentimientos como la convivencia, la solidaridá y otros),etc,los que viven xunto nel mesmu espaciu y por tiempu a esgaya.
Hai socidaes onde al dicir familia nómase a la nuclear, y otres nes que falen de la estensa. Esti significáu ye d'orixe cultural y depende del gráu de convivencia que tenga la xente colos sos parientes.
Les pareyes d'homosexuales tamién viven xuntes formando families ensin fíos, colos fíos d'una de les partes o con neños adoptaos. Estes xuntures familiares apaecieron n'occidente nes dómines de los 60 y 70. Nos 90 entamaron a facese lleis en dellos países, la mayoría europeos, qu'ufierten proteición a estes families.


== Referencies ==


== Enllaces esternos ==
 Wikcionariu  tien definiciones y otra información tocante a familia.