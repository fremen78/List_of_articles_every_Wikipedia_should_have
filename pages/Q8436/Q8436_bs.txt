Porodica je osnovna socijalna grupa u društvu, i obično se sastoji od jednog ili dva roditelja i njihove djece.
Porodica je i grupa ljudi koji dijele zajedničke vrijednosti i imaju zajedničke ciljeve, i obično žive u istoj kući, stanu, prebivalištu.  Porodica se danas posmatra kao odnos međuzavisnosti u kojem članovi igraju određenu ulogu i ponašaju se u skladu sa tom ulogom dok ostali članovi porodice zavise od te uloge. Kao primjer se mogu navesti djeca koja u početku u velikoj mjeri zavise od roditelja kada je u pitanju zadovoljenje osnovnih potreba, dok se kasnije uloge mijenjaju i roditelji, kako stare sve više postaju zavisni od djece. Najčešće se navodi podjela porodice na dvije vrste: nuklearnu porodicu koju čine muž, žena i djeca, i proširenu porodicu koju čine nuklearna porodica i ostala rodbina. S obzirom na industrijski i tehnološki razvoj kao i razvoj društva u cjelini, došlo je i do promjene u obliku porodice i javili su se alternativni oblici porodice.


=== Alternativni oblici porodice ===
Kao alternativni oblici porodice se najčešće navode porodice samohranih majki, homoseksualni odnosi, samački život i vanbračna zajednica. Kao porodice samohranih majki, uglavnom se podrazumijevaju žene koje su razvedene, udovice ili pak neudane. Trend samohranih roditelja je u porastu posljednjih godina, a čak 90% samohranih roditelja su žene a glavni problem sa kojim se sreću jeste siromaštvo. Drugi oblik alternativne porodice jesu homoseksualni odnosi, koji su osuđivani i smatrani psihičkim poremećajem sve do 1974. godine kada je Američko psihijatrijsko udruženje uklonilo homoseksualnost sa popisa psihijatrijskih poremećaja. Iako je prihvatanje homoseksualnosti u porastu u mnogim državama, u neki državama su i dalje neprihvaćeni u društvu. Međutim, uprkos takvim uslovima, kao i osobe heteroseksualne orijentacije, i osobe homoseksualne orijentacije imaju potrebu da pronađu životnog partnera sa kojim će formirati ili bračnu ili vanbračnu zajednicu, pa čak posvojiti i dijete i formirati porodicu. Suprotno homoseksualnim odnosima i težnji da se formira zajednica stoji samački život, koji je sve zastupljeniji nakon Drugog svjetskog rata.  Kao razlozi samačkog života se ističu ekonomski i demografski faktori kao što su loši ekonomski uslovi kao i razvoj obrazovanja, obrazovnih ustanova, nemogućnost pronalaska posla i slično. Posljednji alternativni oblik porodice jeste vanbračna zajednica. Najčešće se posmatra kao zajednica u kojoj pojedinac dijeli stambeni prostor sa osobom istog ili suprotnog pola sa kojim nije u krvnom srodstvu i može podrazumijevati i djecu ali i ne mora.
Postoje porodice u biologiji, lingvistici, hemiji i matematici.


== Reference ==


== Također pogledajte ==
Porodično pravo