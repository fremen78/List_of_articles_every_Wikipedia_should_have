Iste articlo ye sobre a familia como conchunto de personas; ta atros usos, se veiga Familia (desambigación).

Una familia ye, dende o punto d'anvista d'a Sociolochía, un conchunto de personas que se troban unitas por lazos de parentalla, que son prencipalment de tres tipos:

Matrimonio, a sobén formato por una parella, u tamién de mas personas en o caso d'as sociedaz poligamas. As parellas gosan estar formatas por dos personas de diferent sexo, encara que tamién puet estar una familia formata por dos personas d'o mesmo sexo. Respective d'a poligamia, cal parlar d'a poligamia en sentito estricto, cuan o vinclo familiar lo forman un solo varón y cuantas mullers, y d'a poliandria, cuan una sola muller forma una familia con cuantos hombres diferents.
Filiación entre pais y fillos.
Relación entre chirmans.
Tamién se puet diferenciar a familia seguntes o grado d'a relación entre os suyos miembros:

Familia nucleyar - pais y fillos (si bi'n ha).
Familia patriarcal u ampla - amás d'a familia nucleyar, incluye os lolos (muit a sobén consideratos os patriarcas), tíos, primos y mas parients de primera linia consanguinia.
Antiparte, a familia puet estar unita por vinclos de sangre, encara que también por vinclos d'afinidat, como los que s'escayecen entre os conyuges d'un matrimonio y os familiars consanguinios de l'atro conyuge.
Se considera que una familia tien, dende o punto d'anvista d'o Dreito, una personalidat churidica propia, con un patrimonio común (y en a nuestra sociedat aragonesa, como en a resta d'as sociedaz d'o nuestro ambito cultural, con un domicilio común). Antiparte, a relación familiar creya entre os suyos miembros una obligación de tipo churidico de solidaritat, con l'obchectivo de protecher a os suyos miembros y en garantizar o suyo desembolique social, economico u afectivo.