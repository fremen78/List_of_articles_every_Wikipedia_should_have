An Indya (sa Ingles: India)  opisyal na Republika nin Indya (Bharat Gaṇarājya), sarong banwa sa Habagatan Asya. Ini an ikapitong pinakadakulang banwa kun sa hiwas, an ikaduwang-pinakamatawong banwa (na may lampas sa 1.2 bilyon tawo), asin an pinakadakulang demokrasya sa kinaban. Ini napapagdolonan kan Indian Ocean sa habagatan, an Arabian Sea sa sur-solnopan, asin an Sola' nin Bengal sa sur-subangan. Ini kadolon an  Pakistan sa solnopan; Tsina, Nepal, asin Bhutan sa norte-subangan; asin Myanmar (Burma) saka Bangladesh sa subangan. Sa Indian Ocean, an Indya harani sa tongod kan Sri Lanka asin kan Maldives. An Andaman asin Nicobar Islands na sakop kan Indya kadolon an maritimong kasagkoran kan Tailandiya asin Indonesya.
An subkontinenteng Indyan binabanwa kan Sibilisasyon Indus Valley kan ika-3ng millennium BCE. Sunod na millennium, nasurat an mga pinakasoanoy na iskritura nin Hinduismo. An pagkabaranga' susog sa kasta, nagbutwa kan enot na millennium BCE, asin man an Budhismo, Jainismo nagpoon nang magtunga. Siring man an pulitikal na pagsasararo' nangyari sa irarom kan Imperyo nin Maurya asin Gupta. An mga inapod na Middle KIngdom naimpluwensiyang gayo an mga kultura sa palibot asin nakaabot na gayo sa sur-subangan na Asya. Sa medieval era, an Judaismo, Zoroastrianismo, Kristiandad asin Islam uminabot, dangan an Sikhismo nagtunga, bagay na nakadugang manlaenlaen asin raramas na kultutra sa nasabing rona'. An bandang amnayan, haros nasakop kan Sultanatong Delhi asin an habagatan napairarom sa impluwensiya kan Imperyong Vijayanagara. An ekonomiya tuminalubo kan ika-17 siglo sa Imperyo Mughal. Sa tanga kan ika-18ng siglo, an subkontinente napairarom sa kapangyarihan kan British East India Company, asin sa tanga kan ika-19ng siglo, an lugar na ini napasakop sa korona Briton. Sarong makabanwang hiron an nagbutwa sa kahurihan kan ika-19ng siglo na ngapit, sa pamamayo ni Mahatma Gandhi, orog na guminantad huli sa paaging matoninong. An lakopan na hiron na ini nagresulta sa pagkamit kan Indya kan saiyang katalingkasan kan taon  1947.


=== Gobierno ===
Official website of Government of India
Government of India Web Directory


== Galeriya ==