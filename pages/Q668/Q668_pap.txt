India, ofisialmente Repúblika di India  (na hindi: Bhārat Gaṇarājya), ta un pais den e parti Oeste Sur di Asia. E ta e di siete pais mas grandi na mundu den área geográfiko, i e di dos mas poblá ku mas ku 1.2 bíon hende. E tin frontera ku e Oséano indio na parti sùit, e Laman Arabe na parti sùit-west,  e Bahia di Bengal na parti sùit-ost, anto e ta parti frontera di tera ku Pakistan na parti west, China, Nepal i Bhutan na parti nort i Birma i Bangladesh na parti ost. Den e Oceano Indiko, India ta banda di Sri Lanka i e Islanan Maldiva, tambe e islanan Andaman i Nicobar di India ta parti un frontera maritimo ku Tailandia i Indonesia.


== Historia ==
E historia di India ta kuminsá ku e sivilisashon di e dál di Indus, ku a floresé den e parti nort-óst di e subkontinente di India for di e aña 3300 pa 1700 prome ku Kristu. E sivilisashon di edat di bròns edat aki a wordu sigui dor di un di heru den e peiodo vediko, kuá a mira e subimentu di importansia di varios reino importante.
E mapa politiko di India den tempu medieval tabata un kantidat grandi di reino ku teritorionan semper kambiando. Den e siglonan 4 i 5 despues di kristu, e parti nort di India a wordu uní bou di e Dinastia di Gupta. Durante e periodo aki, konosi komo e "Siglo di Oro" di India, kultura Hindu ando administrashon politiko a bira hopi avansá.

 
E religion islamiko a plama riba e subkontinente durante un periodo di 500 anja. Den e siglonan 10 i 11, e Turkonan anto e Afganonan a invadí India anto a establese sultanatonan na Delhi. Den e parti prome di siglo 16, desendientenan di Gengis Khan a drenta india via e parti nort anto a establese e dynastia di Mughal (Mogul), kual a dura 200 anja. For di e siglo 11 pa 15 e parti sur di India tabata dominá pa e dinastianan Hindú di  Chola i Vijayanagar. Durante e tempu aki e dos sistemanan di Hindu ku Islam a brua den otro, lagando sierto marka kultural riba otro.
Na 1619 e Britanikonan a establese e prome uitpost na Surtat. Despues den e mesun siglo e Oost Indische Compagnie Britaniko a habri varios departamentu di interkambio na Madras, Bombai, i Calcutta, kada un bou di protekshon di mandatonan nativo.

E britanikonan a expande nan influensia den e zonanan aki te ku, den e añanan 1850, nan a kontrola mayoria di India, Pakistan i Bangladesh. Na 1857, un rebelion den e parti nort di India dirigi pa soldatnan di India ku a mutiná a kousa ku e Parlamentu Britaniko a transferi tur poder politiko for di e Kompania na e gobierno real Britaniko. Asina e reino a kuminsa administra mayoria di India direktamente i tabata kontrola e sobra ku tratadonan ku monarkanan lokal. 
Den e parti final di e siglo 19, a dal e promé pasonan pa outonomia di India ku e apuntashon di consuladonan di India pa konsehá e gobernantenan Britaniko. Kuminsando na 1920, e lider di India Mohandas K. Gandhi a transformá e partido polítiko di Kongreso Nashonal di India den un movementu masivo ku a tene kampaño kontra mandato kolonial Britaniko. E partido a usa resistensia parlamentario i protesta no-violente pa yega na independensia.
Dia 15 di ougùstùs 1947, India a bira un "dominion" den e Mankomunidat, ku Jawaharlal Nehru komo promé minister. Dissatisfakshon entre Hindunan i Moslimnan a kousa ku Gran Bretania a parti e ex-kolonia na dos den Ost i West Pakistan, ku tabata tin un mayoria Islamiko, anto India, ku tabata tin un mayoria Hindu. India a bira un repúblika den e Mankomunidat ora e la proklama su konstitushon na 26 di yanüari 1950.
Despues di independensia e partido di Gandhi i Nehru a sigui manda India bou di influensia di Nehru mes i despues su yiu muhé i nietu, ku eksepshonan den añanan 1970 i 80.


== Geografia ==
India ta pertenese na e plato tektoniko di e subkontinente di India. E plato aki a kuminsa move 75 mion anja pasa den e direkshon di e plato di Eurasia. Ora e dos platonan aki a dal den otro, e fenomeno di Subdukshon a tuma lugá den kua e plato di India a baha abou di e plato di Eurasia. Esaki a krea e serunan di Himalaya na parti nort di e pais. 
E kosta di India ta midi un 7,517 kilometer na largura, di kua 5,423 kilometro ta di India peninsular i 2,094 kilometer ta di e islanan ku ta pertenese na India. Segun e kartanan hidrografiko di marina di India e kosta ta konsisti di 43% playa di santu; 11% kosta di piedra kual ta inklui klip, i 46% di kostanan di lodo of moeras.
E riunan mas grandi ku ta kore dor di India tur ta origina den e serunan di Himalaya ku ta inklui i Ganges i e Bramaputra. Tur dos di nan ta kaba den e Bahia di Bengal. India tin dos archipielago, e islanan Lakshadweep ku ta un atol di koral banda di e kosta zuit-west di India, i e islanan Andaman i Nicobar, na parti zuit-ost ku ta volkaniko di origen.