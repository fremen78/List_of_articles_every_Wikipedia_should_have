Politeisme (de elinica πολυθεϊσμός, "multe dios -isme") es la adora de e crede en dios multiple, cual es tipal colieda en un panteon de dios e divas, con sua propre relijios e rituos. En la plu de relijios cual aseta politeisme, la dios e divas diferente es representas de fortes de natur o prinsipes de la asendentes, e pote es videda o como autonom o como aspetas o emerjintes de un dio-creor o prinsipe transendente asoluta (teolojias moniste), cual mostra se inerente en natur (panteisme o panenteisme). La plu de la dios politeiste de relijios antica con la esetas notable de la dios de Egipte antica e la dios de induisme, ia es videda como avente corpos fisical. 
Politeisme es un tipo de teisme. En teisme, lo contrasta con monoteisme, la crede en un sola Dio, en la plu de casos transendente. Politeistes no adora sempre tota la dios egal, ma los pote es enoteistes, ci spesiali en la adora de un dio spesifada. Otra politeistes pote es catenoteistes, ci adora dios diferente a veses diferente.
Politeisme ia es la forma tipal de relijio en la Eda de Bronze e Eda de Fero asta la Eda Asal e la developa de relijios abramal, cual enforsa seria monoteisme. Lo es bon arcivida en la relijios istorial de anticia clasica, spesial la relijios de Elas antica e Roma antica, e pos la descrese de la politeisme elinica e roman, en la relijios tribal como paganisme germanica, celta, slavica, e baltica.
Relijios politeiste importante praticada oji inclui relijio tradisional xines, induisme, xinto japanes, santeria, e fidas neopagan variosa.