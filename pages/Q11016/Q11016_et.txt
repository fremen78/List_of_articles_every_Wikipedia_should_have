Tehnika (kreeka keeles τεχνικός, τέχνη tehnikós, téhne 'kunst, meisterlikkus, oskus') on tänapäeval üldmõiste masinate, seadmete, mehhanismide jms või tehniliste vahendite ja meetodite kogumi tähistamiseks.
Sõna "tehnika" on tulnud kreekakeelsest sõnast technikós (τεχνικός), mis omakorda tuleneb sõnast téchne (τέχνη – kunst, meisterlikkus, oskus).
Tehnika mõistet kasutatakse järgmises tähenduses:

loodusjõudude ja -varade rakendamisel põhinevate teadmiste, töövõtete ja -oskuste kogum ning vastavad (enamasti rakendusliku suunitlusega) teadusharud (nt arvutitehnika, raadiotehnika, zootehnika jmt);
masinate, seadmete, mehhanismide jm. tehniliste vahendite kogum (nt bürootehnika, päästetehnika jmt);
mingi sihipärase tegevuse võtete ja meetodite kogum ning nende valdamine (nt hingamistehnika, kirjatehnika, külvitehnika, maali(mis)tehnika, segatehnika,sõjatehnika (sõjapidamise meetod)  jmt).
Tehnika võib olla tootmis- (nt tööstus, põllumajanduslik tööstus) või mittetootmissuunitlusega. Viimane hõlmab tehnika rakendamist teaduses, olmetingimustes, hariduse, kultuuri, meditsiini, sõjanduse, kosmose, transpordi, spordi, meelelahutuse ja paljudes teistes valdkondades. Tootmismenetlusi käsitlevat tehnikaharu nimetatakse tehnoloogiaks.
Tehnikat võib klassifitseerida ka rakendamisalade järgi, näiteks: tööstustehnika, transport, kodutehnika, IT-tehnika, ehitustehnika, teedetehnika ja teised. Lisaks võib tehnikat liigitada tootmistehnikaks, näiteks tööpingid, instrumendid, mõõtmisvahendid, ning mittetootmistehnikaks: kodutehnika, autod, meelelahutustehnika. Eraldi klassina võib välja tuua kosmose- ja sõjandustehnika, mis hõlmab seadmeid ja masinaid, mille eesmärgiks kindlustada riigikaitset mandril, merel ja õhus.

See on kõige üldisem, Aristoteleselt pärinev määratlus tehnika kohta, mille kõrval on ka kitsamaid.
Tehnika põhieesmärk on inimkonna vabastamine füüsiliselt raskest ja rutiinsest tööst, võimaldades jätta rohkem aega loomingulisteks tegevusteks ning kergendada igapäevast elu. Erinevad tehnilised seadmed võimaldavad märkimisväärselt suurendada tööviljakust ja -tõhusust, ratsionaalsemalt kasutada looduslikke ressursse ning vähendada inimliku eksimuse tõenäosust mitmesuguste keeruliste operatsioonide teostamisel.
Tehnika eesmärgid:

materiaalsete ja kultuursete väärtuste loomine;
eri tüüpi energia tootmine, muundamine ja ülekandmine;
informatsiooni kogumine, töötlemine ja ülekandmine;
eri transpordivahendite väljatöötamine ja kasutamine.


== Tehnika valdkonnad ==
Arvutitehnika – Automaatika – Autotransport – Bioonika – Biotehnika – Ehitustehnika – Elektroonika – Elektrotehnika – Energiatehnika – Helitehnika – Kaevandustehnika – Kliimatehnika – Kosmosetehnika – Külmutustehnika – Laevandus – Lennundus – Masinad – Masinaehitus – Materjalid – Materjaliteadus – Meditsiinitehnika – Mehhatroonika – Metallurgia – Mõõtetehnika – Mäendus – Nanotehnoloogia – Põllumajandustehnika – Raadiotehnika – Raketindus – Raudteetransporditehnika – Robotitehnika – Sidetehnika – Sõjatehnika – Tehisintellekt – Telekommunikatsioonitehnika – Trükindus – Tööriistad


== Vaata ka ==
Tehnikateadlaste loend
Inseneride loend
Teaduste klassifikatsioon


== Viited ==