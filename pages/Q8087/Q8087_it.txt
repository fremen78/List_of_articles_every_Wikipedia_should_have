Il geometra (abbreviato geom.) è il professionista che misura, valuta e progetta opere pubbliche o private di modesta entità. Può inoltre progettare opere di modesta entità in Calcestruzzo armato. Il suo percorso di studi gli consente di stimare la proprietà privata, costruita o non, la superficie e il sottosuolo oltre che operare nel settore urbanistico, della direzione dei lavori e della sicurezza. La preparazione scolastica offre inoltre i primi approcci agli impianti idrici e fognari ed altri materiali da costruzione, calcestruzzo armato compreso. Il lavoro del geometra concerne prevalentemente i lavori di progettazione edilizia, impiantistica sui beni immobili. Ma il percorso di studi svolto lo prepara anche alla conoscenza dei diritti reali di godimento. La sua competenza è specialistica e comprende anche materie tecniche, topografiche, giuridiche, fiscali, economiche, beni agricoli e sociali. 


== Etimologia e origini ==
La parola geometra ha la stessa genesi di geometria, dal greco gheōmétrēs composto di ghê 'terra' e un derivato di métrein 'misurare', rilevando così la vocazione originale del geometra: quella cioè di agrimensore, ossia "misuratore della terra".
Nell'antico Egitto gli agrimensori erano i funzionari del Re che provvedevano, mediante il semplice utilizzo di corde annodate, a ripristinare i confini dei campi, dopo che le inondazioni del Nilo avevano cancellato i confini. 
La nascita della figura del geometra viene fatta risalire all'organigramma della Legione romana, nel quale era prevista la figura del mensor, una sorta di geometra ante litteram incaricato, tra le altre incombenze, di tracciare le linee base dei castra aestiva; gli accampamenti temporanei che i legionari costruivano durante i loro spostamenti.


== Nel mondo ==


=== Italia ===

In Italia, il geometra è una figura professionale che opera prevalentemente nel settore edilizio, topografico ed estimativo. Il Regio Decreto 11 febbraio 1929, n. 274 che istituisce, in sostituzione del perito agrimensore, tale professione in Italia, abilita il geometra all'espletamento di molteplici attività tecniche, tra le quali la progettazione edile civile e rurale e la direzione dei lavori delle opere edili, le diverse operazioni topografiche tra cui la misurazione dei terreni e la stima di beni mobili ed immobili.


=== Regno Unito ===
Il chartered building surveyor (trad. "geometra qualificato") è una figura professionale, normata nel Regno Unito, assimilabile a quella del geometra. Si acquisisce il titolo tramite l'iscrizione al RICS (Royal Institution of Chartered Surveyors). Fino alla fine del XX secolo, alcuni geometri potevano far parte anche del ISVA (Incorporated Society of Valuers and Auctioneers), ma tale organizzazione si fuse al RICS nel 1999.
I chartered surveyor offrono valutazioni ai fini della concessione di mutui, assistenza all'acquisto di immobili (stime comprese), assistenza nei progetti edilizi, indagini sugli immobili, servizi catastali, vendite all'asta, gestione di patrimoni immobiliari e altre consulenze tecniche in materia.


== Note ==


== Voci correlate ==
Agrimensura
Ingegnere
Architetto
Agronomo
Direttore dei lavori
Disegno tecnico
Edilizia
Estimo
Ingegneria civile
Ingegneria edile
Topografia


== Altri progetti ==

 Wikimedia Commons contiene immagini o altri file su geometra


== Collegamenti esterni ==
Professione regolamentata dalla Comunità Europea
 Consiglio nazionale Geometri, su cng.it. URL consultato il 21 novembre 2011 (archiviato dall'url originale il 4 dicembre 2011).
 Royal Institution of Chartered Surveyor, su rics.org.