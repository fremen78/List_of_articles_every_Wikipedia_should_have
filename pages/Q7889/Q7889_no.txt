Videospill eller dataspill (ofte også kalt TV-spill) er spill der deltakeren bruker elektronisk utstyr og en bildeskjerm. Slike spill innebærer interaksjon med et brukergrensesnitt for å generere en visuell tilbakemelding på en grafisk elektronisk enhet.
Video i ordet videospill refererer vanligvis til en rasterskjerm. De elektroniske systemene som brukes for å spille kalles plattformer. Dette kan være personlige datamaskiner eller rene spillkonsoller. De rangerer fra store datamaskiner til håndholdte enheter, slik som mobiltelefoner og PDAer. Spesialiserte videospill, slik som arkadespill var tidligere vanlige, men har med tiden blitt mindre populære.
Styremekanismen er kalt en spillkontroller og den varierer etter plattform. En konsollkontroller kan for eksempel bare bestå av en knapp og en joystick eller et dusin knapper og flere joysticker. Mange tidlige dataspill brukte maskinens tastatur som brukergrensesnitt og noen behøvde også en joystick med minst en knapp. De fleste moderne dataspill lar spilleren bruke tastatur og mus samtidig, eller bytte over til håndkontroll gjennom spillets menyer (options).
Bortsett fra visuell tilbakemelding bruker videospill også andre systemer for å tilby interaksjon og informasjon til spilleren. Et par eksempler er lyd og vibrering i spillkontrolleren.


== Opprinnelse ==

Videospillenes opprinnelse kan spores tilbake til slutten av 1940-årene da ideen om et videospill ble unnfanget og patentert av Thomas T. Goldsmith jr. og Estle Ray Mann. I 1958 ble William Higinbothams Tennis for Two utviklet og i 1962 ble Spacewar! utviklet. Sistnevnte er sett på som det første dataspillet. I 1972 ble Magnavox Odyssey, den første spillkonsollen, utgitt. Ralph Baer blir kreditert som skaperen av den første spillkonsollen, «the brown box», som var prototypen for Magnavox Odyssey.


== Plattformer ==
I dagligtale er et dataspill et spill som spilles på en datamaskin som er koblet til en høyoppløselig monitor. Et konsollspill blir spilt på en elektronisk innretning som kobles til en vanlig TV eller videomonitor. En håndholdt spillkonsoll er et selvfungerende elektrisk apparat som kan holdes i brukerens hender. Arkadespill refererer vanligvis til et spesialisert type elektrisk apparat som er laget for å spillet bare et spill og det er installert i et kabinett med en monitor. Disse forskjellene er ikke alltid klare og det kan være noen spill som krysser plattformer. Det finnes også apparater med skjermer som kan spille spill, men som ikke er utviklet spesielt for det. Disse kan være mobiltelefoner, PDA-er, grafiske kalkulatorer, GPS-mottakere, MP3-spillere, digitalkameraer og klokker.


== Sjangre ==
Et videospill, likt mange andre former for media, kan deles inn i forskjellige sjangre basert på blant annet hvilken oppbygning spillet har og målene i spillet.
Spill har ofte vært enklere å klassifisere innen visse sjangre på grunn av begrensningene på forskjellige plattformer og kommersielt press. I senere tid har man imidlertid sett en økende sjangerblanding som visker ut de tradisjonelle grensene. Særlig har elementer som tradisjonelt forbindes med rollespillsjangeren lekket over i andre sjangre, som for eksempel nivåprogresjon, muligheten til å låse opp nye ferdigheter og tilpasse spillfigurer med nytt og bedre utstyr. Grunnen til dette er trolig den motiverende effekten dette skaper for spilleren.
De vanligste sjangrene i dag er følgende:

Plattformspill, hvor man styrer en figur som skal komme seg fra sted til et annet sted (gjerne hoppe) mellom plattformer og landskap. Kjente plattformspill er Super Mario Bros. og Prince of Persia.
Rollespill eller RPG (Role Playing Game) er spill hvor hovedfiguren(e) utvikler seg i ferdigheter, egenskaper og ved hjelp av utstyr den skaffer til veie i spillet. Kjente rollespillserier inkluderer Final Fantasy, Pokémon, Baldur's Gate, Icewind Dale, Fallout, Diablo, MDK, Neverwinter Nights, The Elder Scrolls, Planescape: Torment, Deus Ex og Dungeon Siege. Nyere spill i denne sjangeren er Star Wars: Knights of the Old Republic I og II og Jade Empire.
MMORPG (Massively Multiplayer Online Roleplaying Game) er et rollespill over nettet med tusenvis av spillere som man spiller sammen med og kan chatte med. Noen av disse er EverQuest, World of Warcraft, Anarchy Online, EVE Online, The Lord of the Rings Online, Guild Wars, Age of Conan: Hyborian Adventures, Runescape og Tibia
Actionspill er spill hvor man blir kastet inn i spennende oppdrag og omgivelser. De fleste actionspillene er også tredjepersons skytespill, for å skape mer spenning. Populære spill og serier innen sjangeren er Uncharted, Enslaved, Tomb Raider, Grand Theft Auto, Red Dead Redemption, Assassin's Creed, Mirror's Edge og mange flere. Sammen med skyte- og rollespill er denne sjangeren en av de mest populære.
Eventyrspill er spill hvor målet er å løse oppdrag eller skride fram i en historie ved hjelp av problemløsning. Spillene er ikke basert på action eller fingerferdiget, men på kløkt og detektivvirksomhet. Klassiske eventyrspill er Monkey Island-, The Legend of Zelda- og King's Quest-spillene. Blant moderne eventyr finnes det Fable 2, Fable 3, The Elder Scrolls Oblivon , Borderlands, World of Warcraft og veldig, veldig mange flere.
Skytespill er spill hvor man skal skyte fienden for å lykkes. Hovedpersonen kan være et menneske, en robot, et fly eller liknende. Undersjangeren førstepersonsskytespill (FPS) er en av de mest populære spillsjangrene, med klassiske spill som DOOM, Quake, Half-Life og Counter-Strike. Nyere spill innen denne sjangeren rangerer fra  Call of Duty-serien, Battlefield-serien, Far Cry 2, Half-Life 2, F.E.A.R 2, AVP 2, Quake 4 og Crysis. En annen undersjanger er tredjepersonsskytespill, hvor seriene Resident Evil, Gears of War og Tomb Raider står sentralt.
Strategispill er spill hvor man løser oppgaver eller utkonkurrerer en fiende ved hjelp av strategi. Det kan enten dreie seg om oppbygging av en sivilisasjon eller en fornøyelsespark, eller man kan styre en hær i kampen mot en annen. Klassiske strategispill er Age of Empires-spillene, Civilization Anno, Red Alert og mange flere. Eksempler på moderne strategispill er The Sims (også et simulatorspill) og Railroad Tycoon.
Sanntids strategispill (engelsk: Real Time Strategy (RTS)-spill) som Dune II og Command & Conquer er strategispill som ikke er trekkbaserte og som legger særlig vekt på tempo i spillet. I flerspiller sanntidsstrategispill som League of Legends (LoL), Defense of the Ancients 2 (DotA 2) og Smite skjer spillet på en bane. På engelsk kalles de derfor Multiplayer Online Battle Arena (MOBA). Dette er spill der du gjerne kan velge mellom mange forskjellige karakterer med forskjellige evner og ferdigheter. Målet kan være åødelegge motstanderlagets tårn så du kan vinne spillet ved å innta deres base.
Sportsspill er spill som prøver å simulere en sport, enten den er virkelig eller oppfunnet. Det finnes svært mange forskjellige sporter som er gjort til videospill med vekslende hell, men noen viktige er fotball (FIFA og Pro Evolution Soccer), skateboard (Electronic Arts' "Skate" og Tony Hawk's Pro Skater) og golf (Tiger Woods's PGA, Everybody's Golf, Mario Golf, Deluxe Ski Jump).
Simulatorspill setter spilleren i førersetet på et framkomstmiddel, for eksempel en bil, et fly eller et tog. Særlig bilspill er svært populære, hvor serier som Gran Turismo og Forza Motorsport setter realismen i høysetet, mens Burnout spillene er mindre realistisk. Flysimulator som Flight Simulator fra Microsoft prøver å være så nøyaktig som mulig i sin etterlikning av virkelig flyving.
Slåssespill handler om å slåss ved hjelp av knappekombinasjoner og joystick-bevegelser. Eksempler på slåssepill er Tekken, Dead or Alive og Mortal Kombat, Super Smash Bros. og Street Fighter.
Puzzle er mindre omfattende spill som i svært liten grad forteller historier, men heller består av enkel spillmekanikk som repeteres med for eksempel økende tempo. For eksempel: Tetris, Frogger osv.
Rytmespill er spill der gameplayet går etter musikken og du må gjøre bestemte bevegelser i takt med rytmen, for eksempel trykke på knapper når markører vises på skjermen. Eksempler på rytmespill er Parappa the Rapper, Dance Dance Revolution, Guitar Hero, Rhythm Paradise, Elite Beat Agents, Space Channel 5.
Utvidet virkelighetspill (eller UV-spill, engelsk: Augmented Reality (AR)-spill), som Pokemon Go bruker mobilt datautstyr til å utvide spillerens fysiske omgivelser med spillinnhold. Pokemon Go bruker skjermen på en vanlig mobiltelefon til dette, men man kan også tenke seg UV-spill som bruker andre typer utstyr, for eksempel utvidet-virkelighetsbriller.


== Spillbransjen ==
Det finnes få store spillutviklingsselskaper i Norge. Funcom, som står bak blant annet Drømmefall og Den lengste reisen, i tillegg til Anarchy Online og Age of Conan: Hyborian Adventures som er MMORPG. Funcom holder nå på med et enormt rollespill ved navn The Secret World. Electronic Arts vil gjerne samarbeide med dem. I tillegg finnes selskaper som Innerloop, Fifth Season, Ravn Studio, Krillbite Studio og Caprino Video Games.
Videospillindustrien er internasjonalt svært stor. De viktigste landene for spillutvikling er Japan, USA og Storbritannia. Noen av de største videospilldistributørene, som Electronic Arts, er etablert med eget kontor i Norge, men de fleste blir representert av norske distributører. Viktige spilldistributører i Norge er (i tillegg til Electronic Arts) Nordisk Film Interactive, KE Media, Bergsala og Vivendi Universal Games. Distributørene er gjerne organisert gjennom Norges Spill- og Multimedia-leverandørforening (NSM).
Spillbransjen er i dag like stor som filmbransjen og ventes å bli større enn musikkbransjen i løpet av de neste årene.


=== Gullstikka ===
Hvert år arrangerer Norsk spill- og multimediaforening en prisutdeling i Norge for videospill kalt Gullstikka. Dette arrangementet har funnet sted siden 2003.


=== E-sport ===
Idretten e-sport er videospill i en formalisert form for konkurranse eller prestasjonsutøvelse. 


== Se også ==
Spillkonsoll
Pedagogiske spill
E-sport


== Noter ==


== Referanser ==


== Eksterne lenker ==
(en) Video games – kategori av bilder, video eller lyd på Commons 
(no) Den norske spillbransjen - utredning for Kulturdepartementet 9.2.18
(no) Verdens første dataspill - artikkel fra forskning.no 1.3.04
(no) Dataspill og -spilling; fra Bibliotekarstudentens nettleksikon om litteratur og medier (pdf-fil)