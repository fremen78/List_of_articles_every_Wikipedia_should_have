Video oyunu, bilgisayar veya oyun konsolu gibi görüntü sinyali gönderen bir video ile görsel bir kullanıcı arayüzü (televizyon, monitör vs.) kullanılarak oynanan oyun türü.


== Elemanlar ==
Video oyunlarında giriş aygıtı olarak genellikle joystick aygıtı, çıkış aygıtı olarak ise bir monitör veya hoparlör kullanılır. Teknolojinin ilerlemesi ile giriş ve çıkış üniteleri için çok daha gelişmiş aygıtlar kullanılmaya başlanmıştır. Bunlara otomobil direksiyon sistemleri, uçak konsolları, titreşimli joystickler, VR (Sanal Gerçeklik) başlıkları ve pedallar örnek olarak verilebilir. Gameboy, Nintendo Switch, Nintendo 2DS ve 3DS, Sony PSP ve PS Vita gibi taşınabilir el konsolları da vardır. Konsol ve bilgisayar oyunculuğunun dışında telefon ve tabletler için geliştirilen oyunlar da mobil oyun sektörüne ivme kazandırmaktadır.


== Tarihçe ==

Dünyanın ilk video oyun konsolu, katot ışın tüpü eğlence cihazı (cathode ray tube amusement device) 1947 yılında patentlenmiştir. Bu oyun konsolu radarlarda kullanılan ekran teknolojisini kullanır ve oyuncunun ekrandaki bir noktayı hareket ettirmesini sağlayan analog bir kontrol cihazına sahiptir.
Konsol oyunları 90'lı yıllarda yerini bilgisayar oyunlarına bırakmış olsa da, Sony'nin ürettiği PlayStation ile birlikte konsollar, bilgisayarlara yeniden rakip olmuştur. PlayStation'ın ardından Xbox, Wii, Nintendo DS konsolları ile bilgisayarın rakipleri artmıştır. İlk el konsolu Microvision'un aynı adı taşıyan cihazıdır.


== Türler ==
Video oyunlarının çeşitliliği zamanla artmaktadır. Oyun türlerinin kesin sayısı gerçek anlamda bilinmemektedir çünkü oyun tasarımcıları orijinal bir başlık yakalayabilmek için kendi türlerini oluşturmaya çalışmaktadır. Yaygın olarak üretilen bazı oyun türleri şunlardır:

Birinci şahıs nişancı (FPS)
Rol yapma oyunu (RPG)
Sıra Tabanlı Strateji (TBS)
Gerçek Zamanlı Strateji (RTS)
Spor oyunu
Yarış oyunu
MOBA (Çevrimiçi çok oyunculu savaş arenası)
Aksiyon oyunu
Üçüncü şahıs nişancı (TPS)


== Ticari başarımlar ==
Oyun dünyasındaki satışlar günden güne artmakta olup, 2016 yılında yapılan bir araştırmaya göre video oyunu endüstrisi, film endüstrisini geçerek en çok kazanan endüstri olmuştur. Sadece ilk gününde 815,7 milyon Amerikan doları kazanan Rockstar Games'in oyunu GTA V, 2017 yılında 3 milyar Amerikan doları hasılat yaparak, 2,7 milyar Amerikan doları ile şimdiye kadar en yüksek hasılatı yapan film olan Avatar'ı geçmiştir. Global Games Piyasa Raporu'nun 2016 sürümüne göre, sadece 2016 yılında oyun endüstrisi 99,6 milyar Amerikan doları getirirken, Hollywood ise 36 milyar Amerikan doları gelir elde etmiştir.


== Oyun tasarım araçları ==

Oyun motorları, oyun tasarımcılarının işlerini kolaylaştırmak amacıyla tasarlanmışlardır. Tasarımcı ön planda basit komutlar girerken oyun motoru ise arka planda bu basit komutları oldukça karmaşık kodlara çevirir. Oyun motorunun yazıldığı programlama dilinin kendi de en sonunda tüm bu komutları sadece bilgisayarın anlayabildiği bit formatına (Ünlü 0-1 sistemi) dönüştürür. Çok sayıda açık kaynaklı ve ticari oyun motoru vardır.


== Video oyunu hileleri ==
Video oyunu hileleri, oyunlardaki çeşitli hatalardan yararlanılarak oyuncu veya başka karakterler üzerinde yapılabilecek değişikliklerdir. Kahramanı ölümsüz yapma, çeşitli silahlarla donatma, tek vuruşta adamı öldürme gibi hileler örnek olarak gösterilebilir. Online oyunlarda yapılan hileler suç sayılmakta ve bu hileler ise yapımcıları tarafından genellikle parayla diğer çevrimiçi oyunculara satılmaktadır.
Bazı tek kişilik oyunlarda oyun yapımcısı tarafından eklenen hileler de bulunur. Bu hileler genellikle önceden belirlenen bir anahtar söz öbeği yazılarak etkinleştirilir.


== Ayrıca bakınız ==
Türkiye'de video oyunculuğu
Video oyunu türleri
Bölüm (video oyunu)
Video oyunu yayımcısı
Video oyunu geliştiricisi
Video oyunu geliştiricileri listesi
Video oyunu yönetmeni
Video oyunu sanatı
Video oyunu sanatı
Video oyunu müziği
Video oyunu tasarımı
Video oyunu serileri listesi
Video oyunlarında cinsellik ve çıplaklık
Video oyunu yapımcısı
Video oyunu senaristliği
Video oyunu modlama
Video oyunu kopyası
Müzik video oyunu
Video oyunu haberciliği
Video oyunu programcısı
Bilgisayar oyunu
Oyun bilgisayarı


== Kaynakça ==