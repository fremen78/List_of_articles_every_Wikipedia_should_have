Alexandros la Magna, od Alexandros la Granda (antiqua Greka: Ἀλέξανδρος ὁ Μέγας / Aléxandros ho Mégas o Μέγας Ἀλέξανδρος / Mégas Aléxandros) od Alexandros III di Makedonia (Ἀλέξανδρος Γ' ὁ Μακεδών / Aléxandros III ho Makedốn), naskinta ye la 20ma o la 21ma di julio 356 aK e mortinta ye la 10ma o la 11ma di junio 323 aK en Babilonia, esis rejulo di Makedonia ed un ek maxim famoza personaji del Antiqueso.
Filiulo di Filipus la 2ma, dicipulo di Aristoteles e rejulo di Makedonia depos 336 aK, Alexandros divenis un ek la maxim importanta konquesteri de la Historio. Dum lua regno, per duranta militistala kampanii, ilu transformis sua mikra rejio en suvereno di imensa imperio Persa del Akemenidi, avancis kun sua armeo til la rivo di fluvio Indus, e fondis preske sepadek urbi, de qui la maxim multa nomizesis Alexandria.
La notoreso di Alexandros esas komprenebla precipue pro sua volo pri konquestar la tota mondo lor konocita. La konsequantajo di ca deziro, samatempe iluzionoza e realista, esis, dum kurta tempo —  ante ke ilu mortis subite evante triadek e du yari — politikala uneso inter Ocidento ed Oriento, qua nulatempe pose eventis. Ilu judikesas kom un ek la maxim bona strategiisti de la historio.

L'imperio di Alexandros, markizita per sua volo pri mixar kulturi Greka ed orientala, pose dividesis inter sua generali, formacanta diversa rejii e dinastii kun influi Greka.
Alexandros konquestis granda imperio inkluzinte Mezopotamia, Egiptia, Grekia, granda parto di la nuna Turkia (inkluzite Anatolia), Siria, Gaza, Fenicia e Persia. Kun lua armeo, lu atingis la regiono di fluvio Indus, en la nuna India.