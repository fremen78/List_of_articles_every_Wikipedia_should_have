Lusciandro III re de Macedonia dîto Magno (gr. Ἀλέξανδρος ὀ Μέγας; lat. Alexander Magnus), Pella 356 - Babilonia 323 a.C.), figgio de Feipo II de Macedonia, o fondatô da potença macedone, e de Olimpiade, figgia de Neottolemo re d'Epiro. 
Uña de maggioî figue da stoia, o dominò a Grecia, chiña da civiltæ occidentâ, e o fu abile stratega e conquistatô. Denominao "Magno" in conseguença di so trionfi, Lusciandro o fu l'incarnaçion de l'eroe temeraio, morto a-o curmine da so gloia poco ciu che trentenne e intrao subbito inta lezendia. L'immenso impeo da lê edificao, partindo da-a Macedonia e da-a Grecia, o zonse a abbraççâ l'Egitto in Africa e in Axia scin a-o sciumme Indo: in tâ moddo se creon di nœuvi ligammi tra i popoli soggetti e se intenscificon i contatti tra curtue e civiltæ diverse, estendendo enormemente l'influença da civiltæ grega.


== Vitta ==
Da-o 343 o l'ebbe a meistro Aristotele; a soli sezz'anni, mentre o poæ o se recava a assediâ Bizançio, o l'ebbe a reggença in Macedonia; o se distinse da pœu inta battaggia de Cheronea (338). quande o Feipo II o fu assascinao (336), o l'asceize a-o trono tra difficortæ d'ogni genere, a l'interno e a l'esterno. Ma Lusciandro o seppe arecœugge subito o favô de Antipatro e Parmenion, i doi moei generæ, e de tutti i zoeni macedoni. Inta Grecia o feççe cessâ e velleitæ de ribellion di Teben e di Atenieixi e a Corinto o se feççe confermâ da-a liga ellenica comandante da spediçion za progettâ da Feipo contro a Perscia. Vottose quindi contro i nemighi interni, o se desbaraççò, faxendoli tutti amaççâ, de Attalo e de quelli che poeivan rivendicâ di diritti a-o trono. O se voze' alloa contro i popoli vexin: o sottomisse i Triballi e o sconfisse o prinçipe illiigo Clito; o destrusse Tebe in rivotta pe a fasa notiçia che o Lusciandro o foise morto. 
Deliviaose coscì da-i nemighi interni e esterni, o Lusciandro, in attuaçion a-o progetto paterno, o mosse guæra a-a Perscia. Inta primmaveia do 334 o passò l'Ellesponto con un esercito de circa 40.000 ommi tra i quæ 5000 cavaggei; scarsci ean i alliæ greghi mentre unicamente grega a l'ea a flotta de 160 nave. O sbarco o l'avvègne façilmente e o Lusciandro o mosse l'esercito longo a costa; un scontro in sce-o sciumme Granico o fu nettamente favoeive a-i Macedoni. L'Axia Menô a caze' alloa quæxi sença resciste, l'oppoxiçion de Mileto e de Alicarnasso a receize di longhi asseddi ma a-a fin queste ciaççeforte persiañe cedettan, lasciando Lusciandro patron de tutta a Caia.
Poeuscia o re passò inta Liçia e inta Panflia e, a traverso a Pixidia, o razonse Gordio inta Frixa; con de nœuve forçe portæghe da Parmenion, a traverso a Paflagonia e a Cappadocia, o chinò in Çiliçia e o zonse, sença incontrâ rescistença, a Tarso dove o se ammaotì gravemente e o fu pe moî. Inti presci, a-e porte sciriache, o Daio o l'aveiva fra tanto preparao a rescistença: lasciao passâ Lusciandro e arrivaoghe a l'improvista de de rê da-e pendixe do monte Aman, o çercò de serrâlo inte una morsa tra i monti e o mâ. A battaggia de Isso che ne seguì (nov. 333) a fu un'âtra gran vittoia de Lusciandro; aoa, sci ben ch'o poese impadronîse de regioin interne de l'Axia, o prefeì assoggettâ e regioin costee pe levâ a-o nemigo e so base navæ. O s'impadronì sença lotta de Aado, Bibblo, Scidon; longhi meixi ghe vosse invece pe espugnâ Tio e da pœu de Gazza. Doppo fu façiliscima a conquista de l'Egitto che mâ sopportava a dominaçion persciaña. Inte l'uverno 332-31 o Lusciandro o fondò Lusciandria inta region do Delta, de li o se spinse scin a l'oaxi de Sciva a venerâ o dio Ammon.
Assostaose a Menfi pe riorganizzâ l'Egitto, o tornò in te l'Axia pe a conquista definitiva da Perscia: o l'avançò indisturbao scin a l'Eüfratte e a-o Tigri, o se scontrò co-e forçe de Daio o 1° ott. 331 presso Gaogamela e e sconfisse definitivamente. Occupâ Babilonia e da pœu Susa, o Lusciandro o passò inta Perscide vea e propria e, impadroniose de Perseppoli, o cattuò i immensci tesoi da corte e o destrusse o famoso palaççio di re de Perscia. Padron ormai de tutto o regno perscian, o Lusciandro o ne conservò a divixon in satrapie a-a quæ testa o pose di ófiçiæ macedoni, ossæ di prinçipi indigeni ascistii però da di generæ macedoni; i tributi reston immutæ, pe i indigeni, mentre e çittæ greghe ne fun esentæ. Un tentativo do generâ Memnon de sollevâ a Grecia contra i Macedoni o fallì co-a morte de lê, comme pù fallì a Megalopoli un'insurreçion guidâ da-o re spartan Agidde III ch'o ghe perse a vitta (331). Inte l'aotunno do 330, o macontento di vegi Macedoni pe e forme sempre ciu orientæ do çeimoniâ preteiso da Lusciandro o sfoxò in te una conzua: ghe fun implicæ, corpeivi ò no, Parmenion e so figgio Filotta, che fun amaççæ pe orde do re.
De di âtri incidenti tra Lusciandro e i Macedoni fun vittime ciu tardi Clio e o storico Callistene ch'o l'ea a-o seguito da spediçion. Lusciandro o vosse da pœu vendicâ Daio ch'o l'ea stæto amaççao da-o satrapo Besso: o l'inseguì Besso attraverso varie regioin, che man a man o sottometteiva, e razontolo, o-o feççe condannâ a morte da una corte persciaña. Quindi o l'assoggettò i Massageti e a Sogdiaña; inta primmaveia do 327 o allestì infin l'urtima spediçion, in India. O mosse con un esercito de circa 40.000 ommi e o vinse in battaggia o re Poro ch'o fu fæto prexonê in sce-e rive de l'Idaspe; o fondò e colonie de Buçefala e de Niçea. Da pœuscia o se spinse oltre pe razonze o mâ orientâ, ma l'oppoxiçion de l'esercito ormai stanco a-o costrinse a un longo e disastroso viægio de ritorno ch'o se concluse a Susa inta primmaveia do 324. Chì, pe favoî a fuxon tra vinçitoî e vinti e dâ a-o tempo mæximo un esempio (comme precedentemente o l'aveiva sposao Rossane, figgia de un prinçipe da Battriaña), o sposò Statira, figgia de Daio, e Parisatide, figgia de Artaserse III; chì ascì o razonsan de ambasciaje greghe aseguandolo ch'ean stæti esaodii i so dexidei circa a so divinizzaçion e o reciammo di esuli inte çittæ elleniche. Mentre o preparava una nœuva spediçion verso l'Arabia, o Lusciandro o se ammaotì in Babilonia e doppo dozze giorni o moì, o 13 zugno 323, a soli 33 anni e doppo 13 anni de regno. L'impreisa de Lusciandro a fu feconda, scin a-o de là do disegno mæximo de lê, de risurtæ grandioxi inta stoia da civiltæ umaña. Da-o sfacelo, façilmente prevedibile, do so impeo vègnan sciu de fæto quelli regni ellenisteghi che propagon a civiltæ grega tra e popolaçioin de l'Axia e contribuin a formâ quella unitæ curtuâ eüroaxiatica in sce-a quæ doveiva da pœu desgœuggise e frûtificâ o crestianeximo.


== Lettiatua ==
A figua de Lusciandro a se prestava mirabilmente a di amplificaçioin lezendiaie: queste, za presenti in te di œuvie no goæi posteioî a-a morte de lê, confluin ben fîto primma inte una specie de romanço epistolâ (molti frammenti in sce papio) e quindi in te 'na vitta romançâ de l'eroe fasamente attribuia a Callistene e traduta in latin da Giulio Valeio (sec. III) e da pœu da un Lion arçipræve (sec. X). Into Medioevo, oltre e verscioin latiñe do psœüdo-Callistene, di âtre fonti clasciche ascì son a-a base de l' Alexandreis do Guartê de Châtillon, mentre l'elemento deteiô da lezendia o l'è prevalente inte varie cançoin in sce Lusciandro, arcuñe de quæ costituiscian di incunaboli preçioxi de lengue romançe (sec. 12°): l'è particolarmente da ricordâ un poema in ciu de 20.000 dodecascillabi ch'o l'ebbe a aotoî Lambert le Tort, Alexandre de Bernay e di âtri. Inta lezendia medievâ, ricca de prodiggi, de faoe e de magie in gio a-a figua do Lusciandro tramutao in eroe cavaggesco, a lettiatua franco-provençâ a l'è in primma linia, ma ascì in Germania, in Spagna e âtrove a l'incontra largo favô e nomioxi vorgarizzatoî: i Nobili fæti de Lusciandro Magno son un'ottima prosa italiaña do XIV sec., basâ in sce-a verscion latiña de l'arçipræve Lion. Inte l'Oriente ascì, mentre no pâ che se conservesse goæi memoia da vea impreisa de Lusciandro, se diffuse strazordenaiamente a lezendia, movendo ascì chì da-o psœüdo-Callistene, a quæ verscion sciriaca (6° sec. d. C.?) a l'è a-a base de succescive verscioin e ramificaçioin. 
Se sviluppò particolarmente in Oriente a parte da lezendia relativa a-a desceisa de Lusciandro into mondo di morti a-a riçerca da vivagna da vitta, e quella da gran miagia da lê costruia pe resciste a l'invaxon de Gog e Magog (identificæ co-i Unni). Træti da lezendia s'incontran ascì inta lettiatua araba e specce into Coran, dove una votta Lusciandro o l'è stranamente confuso con Mosè: fonte arabe e no arabe confluiscian da pœu into Libbro di Re de Firdūsi (sec. X) e into Libbro de Lusciandro de di âtri inscigni poeti perscien, Nizāmī (sec. 12°) e Giāmī (sec. 15°), œuvie tutte in te quæ se accentua o carattere mitico de Lusciandro; a lezendia a l'è ascì nota a-i Ærminni, a-i Copti, a-i Turchi, a-i Indien, a-i Maleixi e a-i Ebrei: o Talmūd o l'è de fæto ricco de spunti træti da questa. O primmo che inte l'Occidente o se segge sottræto decisamente a l'influsso da lezendia, rimontando a de fonte clasciche (Curçio Rufo e Giustin), o l'è foscia o Petrarca inta breve vitta de Lusciandro contegnua into De viris illustribus.


== Tiatro ==
Fra i œuvie tiatræ inspiæ a-a figua de Lusciandro, a ciu celebre a l'è a tragedia in 5 atti de Jean Racine, Alexandre le Grand (1665). Tanto successo ebbe ascì o dramma de Pê Metastaxio, Lusciandro inte Indie (1727), che, muxicao ciu e ciu votte (se conta circa çinquanta partitue, de aotoî vari, da Leonardo da Vinci a N. Porpora, da Chr. W. Gluck a N. Piccinni a G. Paisiello a Domenico Cimarosa a L. Cherubini). O divegne un di ciu fortunæ melodrammi setteçenteschi.


== Arte figuative ==
Numeroxiscime ascì, inti arte figuative, e œuvie che s'ispian a-a figua e a-i fæti de Lusciandro, segondo a tradiçion antiga, Lusciandro o vosse che i so retrætisti ófiçiæ foisan Lixippo pe a plastega, Apelle pe a pittua, Pirgotele pe a glittica, ma semmo che o raffiguon ascì Leocae, Aeçion, Antifilo, Filosseno, Elena. I immagine ciu famose ean "O Lusciandro co-a lança" de Lixippo e "O Lusciandro co-o furmine" de Apelle. O l'ebbe o sguardo feo, a cioma remontâ in sce-a fronte, a testa leggermente cegâ e sollevâ de lao, caratteri che ritrovemmo in te çerti ritræti comme l'erma Azara (Louvre), mentre âtri son ciu idealizzæ, e into tardo ellenismo se creò un tipo de Lusciandro Helios. O l'appâ inte de scene de battaggia e de caccia in sce-o sarcofago de Sidon a Costantinopoli, in sce-o mosaico da Casa do Faono de Pompei (Nappoli, Museo naz.), in sce de monæe ellenistiche e in sce di cammei.


== Âtri progètti ==

 Wikimedia Commons a contêgne di files in sce Lusciandro Magno