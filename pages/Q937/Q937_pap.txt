Albert Einstein (☆ 14 di mart 1879 na Ulm (Alemania) - † 18 di aprel 1955 na Princeton, New Jersey) tabata un físiko teorétiko suiso-merikano, di origen hudiu nasé na Alemania. E ta wòrdu konsiderá komo un di e sientífikonan mas grandi i influyente di tur tempu. Mihó konosí pa desaroyá e teoria di relatividat, Einstein tambe a hasi kontribushon importante na mekanika kuántiko, i asina tabata un figura sentral den e reforma revolushonario di e komprondementu sientífiko di naturalesa ku físika moderno a logra den e promé dékadanan di siglo binti. Su formula di ekivalensia di masa i energia E = mc2, ku ta surgi for di teoria di relatividat, a ser yamá "e komparashon di mas famoso di mundu". El a risibí e Premio Nobel di Físika na 1921 "pa su servisionan na físika teóriko, i spesialmente pa su deskubrimentu di e lei di e efekto fotolèktriko", un paso fundamental den e desaroyo di teoria kuántiko. Su obra tambe ta konosí pa su influensia riba filosofia di siensia.