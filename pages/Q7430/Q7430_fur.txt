L'acit desossiribonucleic o deossiribonucleic (DNA o ADN) al è un acit nucleic che al conten lis informazions gjenetichis necessariis ae biosintesi di RNA e proteinis, moleculis indispensabilis pal disvilup e il coret funzionament de plui part dai organisims vivents.
Dal pont di viste chimic, il DNA al è un polimar organic costituît di monomars clamâts nucleotidis. Ducj i nucleotidis a son costituîts di trê components fondamentâi: un grup fosfât, il deossiribosi (zucar pentôs) e une base azotade che si lee al deossiribosi cun leam N-glicosidic. Cuatri a son lis basis azotadis che a puedin jessi dopradis inte formazion dai nucleotidis di cjapâ dentri inte molecule di DNA: adenine, guanine, citosine e timine.
La disposizion in serie di chestis cuatri basis e costituìs la informazion gjenetiche, leibile traviers dal codiç gjenetic, che al permet la traduzion in aminoacits. Il procès di traduzion gjenetiche (clamade in maniere comune sintesi proteiche) al pues sucedi dome in presince di une molecule intermedie di RNA, gjenerade cu la trascrizion dal DNA. Chest procès nol gjenere dome filaments di RNA destinâts ae traduzion, ma ancje framents za in stât di fâ diviersis funzions biologjichis (par esempli dentri dai ribosomis, dulà che l'RNA al à une funzion struturâl). La informazion gjenetiche e je duplicade prime de division celulâr, cuntun procès cognossût tant che replicazion dal DNA, che al evite che si pierdi informazion dilunc des gjenerazions.
Intai eucariots, il DNA si complesse dentri dal nucli in struturis clamadis cromosomis. In chei altris organisims, cence nucli, al pues jessi organizât in cromosomis o no. Dentri dai cromosomis, lis proteinis de cromatine (tant che i istons) a permetin di infissî e controlâ la trascrizion dai gjens,almancul inte plui part dai câs.