L'acido desoxirribonucleico, tamién conoixito per as siglas latinas ADN u en l'ambito cientifico mes per as siglas anglosaxonas DNA (de l'anglés Deoxyribunucleic acid), ye un acido nucleico que contiene totas las instruccions cheneticas que s'emplega en o desembolique y funcionamiento d'os sers vivos y tamién de cualques virus. A función prencipal de l'ADN ye l'almagazenamiento d'a información a largo plazo. L'ADN s'ha quiesto comparar a ormino con una receta de cocina, una plantilla u dica un codigo, pos i son comprenditas totas as instruccions requiestas ta producir atros components d'as celulas, como as proteínas y moleculas de l'altro prencipal acido nucleico d'os sers vivos, l'acido ribonucleico (ARN). Os segmentos d'a molecula d'ADN que lievan ixa información se dicen chens, pero altras secuencias d'ADN tienen una función estructural u se troban implicatas en a regulación de l'uso d'ixa información chenetica.
Dende lo punto d'envista quimico, l'ADN se composa de dos polimers largos d'unidaz simples, ditas especificament desoxirribonucleotidos (fendo a distinción d'os nucleotidos d'ARN u ribonucleotidos), con un tronco feito de zucres y grupos fosfato unitos con enlaces de tipo fosfodiéster. As dos cadenas polimericas s'estienden en sentito contrario, con que diz que son antiparalelas. Cadagún d'os zucres se troba unito con una base nitrochenata d'un d'os cuatre tipos que bi'n ha en l'ADN (adenina, timina, citosina y guanina). L'adenina ye complementaria d'a timina y a citosina ye complementaria d'a guanina.


== Referencias ==


== Vinclos externos ==
 Se veigan as imáchens de Commons sobre Acido desoxirribonucleico.