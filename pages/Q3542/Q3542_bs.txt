Niger je najveća rijeka zapadne Afrike, i treća najduža rijeka na kontinentu, poslije Nila i Konga. Ukupno je duga 4.184 kilometra.
Porijeklo imena Niger nije poznato. Pretpostavlja se da vodi porijeklo od latinske riječi za "crnac", niger, ali nema dokaza za to. Vjerovatnije je da su portugalski istraživači koristili vlastitu riječ, negro, kao što su radili na drugim mjestima po svijetu. Po jednoj hipotezi ime dolazi od tuareške fraze gher n gheren, "rijeka nad rijekama" (skraćeno na ngher). Države Niger i Nigerija dobile su ime po rijeci. Narodi koji žive oko Nigera imaju razna imena za njega, među kojima Dželiba na jeziku manding, i Isa Ber, "velika rijeka", na songajskom. Rimljani su čuli za rijeku i zvali je Dasibari. Donji i srednji tok poznati su i pod imenom Kuora, koje je nepoznatog porijekla.

Površina bazena Nigera je 2.117.700 kvadratnih kilometra , a protok vode je 6000 m3/s. Niger izvire ispod planine Tingi, u gorju Loma u Gvineji, nedaleko od granice sa Sijera Leoneom. Zatim teče u pravcu sjeveroistoka kroz Mali, gdje prolazi kroz gradove Bamako, Timbuktu i Goa. Potom se okreće prema jugoistoku, prolazeći kroz zapadni dio Nigera i njegov glavni grad Niamey, dalje kroz Nigeriju, okrećući se sve više prema jugu, gdje se ulijeva preko velike delte u Gvinejski zaliv u blizini Port Harcourta.


== Reference ==