Qin Shi Huang ('Qin, o primer emperador') (en chinés: 秦始皇, pinyin: Qín Shǐ Huáng, Wade-Giles: Ch'in Shih-huang; tamién transcrito antes mas como Tsin Chi Hoang) (259 aC - 210 aC) estió o fundador d'a dinastía Qin (秦朝), rei d'o estau chinés de Qin (reino) en os tiempos d'os reinos combatients (246 aC-221 aC) y primer emperador d'a China unificada dende 221 aC dica a suya muerte en 210 aC. O suyo nombre de choven yera Zheng.
Con 13 anyadas heredó o reino de Qin y a con a edat de 39 anyos (221 aC) ya heba conquiesto y unificau, por primera vegada en a historia, os cuantos reinos combatients en un unico imperio. En que remató a conquiesta, enchegó muitas reformas economicas y politicas con aduya d'o suyo consellero Li Si. Unificó os sistemas de mesura y peso, estandarizó os carácters emplegaus en a escritura, redistribuyó as tierras entre os labradors y fació grans treslaus de población ta privar rebueltas. A la finitiva remató con o sistema feudal anterior y creyó as bases d'o sistema imperial que rechiría a China por mas de 2.000 anyos.
T'asegurar a estabilidat, Qin Shi Huang vedó o Confucianismo, fació enterrecar vivos a cuantos intelectuals. Se vedó toz os libros fueras d'os oficialment homologaus y se cremoron en o que se conoix como a gran purga Confuciana. A suya fegura ye controvertida, pero a tamas d'a tiranía d'o suyo gubierno, Qin Shi Huang ye considerau como un personache fundamental.
Emprenió prochectos chigants como a primera Gran Muralla, a construción d'a suya fuesa, o hue famoso Mausoleu d'o Primer Emperador Qin guardau por un exercito de guerrers de terracota u un gran sistema nacional de camins. O esfuerzo preciso ta tantas reformas y obras, en que se perdioron a-saber-las vidas, fació que o pueblo se revolbese contra él, fendo rematar a dinastía Qin en cayer él, y encetando-se una nueva dinastía, a d'os Han.


== Referencias ==


== Vinclos externos ==
 Se veigan as imáchens de Commons sobre Qin Shi Huang.