Qin Shi Huangdi (秦始皇帝, alk. Zheng 政, myös Qin Shi Huang ja Shihuangdi, marras-/joulukuu 260 eaa. – 10. syyskuuta 210 eaa.) oli Qinin valtakunnan kuningas 247–221 eaa. ja sen jälkeen yhdistyneen Kiinan Qin-dynastian ensimmäinen keisari 221–210 eaa. Hänen nimessään 'huangdi' tarkoittaa suomeksi "keisaria". Hän itse kehitti tämän aikanaan uuden sanan yhdistämällä sanat 'huáng' (皇) ja 'dì' (帝). 'Huáng' tarkoittaa 'suuri' tai 'loistava' ja 'dì' tarkoittaa 'herraa' merkityksessä 'herra Jumala'.  
Qin Shi Huang syntyi Qin-valtiossa, joka oli sen ajan Kiinassa sijaitsevista feodaalivaltioista voimakkain. Hänen isänsä oli kuninkaallisen perheen prinssi. Tuohon aikaan Qin kävi useita sotia ympäröiviä valtioita vastaan välillä hyökäten, välillä puolustautuen. Qin Shi Huang oli 21-vuotias, kun hänestä tuli yhtenäisen Kiinan ensimmäinen keisari. Tosin siihen aikaan valtiota kutsuttiin Qin valtioksi. Yhdessä pääministerinsä Li Si kanssa hän aloitti suuria uudistuksia ja valtavia rakennusprojekteja, kuten Kiinan muurin  edeltäjän rakentamisen. Jälkipolvien kannalta merkittävämpiä uudistuksia olivat kiinan kirjoitusjärjestelmän yhdenmukaistaminen ja valtakunnan jakaminen keskitetysti hallittuihin maakuntiin. Hän myös yhtenäisti raha-, paino- ja pituusasteikot.  Toisaalta Qin Shi Huangdin kerrotaan vainonneen kirjailijoita ja filosofeja sekä tuhonneen edellisiltä aikakausilta peräisin olevia käsikirjoituksia.lähde?
Qin Shi Huangdi rakennutti itselleen valtavan hautamausoleumin nykyisen Xi'anin kaupungin lähettyville. Hautaa vartioimaan rakennettu yli 7 000 sotilaspatsaasta koostuva terrakotta-armeija on nykyään Kiinan tunnetuimpia nähtävyyksiä, ja siitä osia kierrätetään näytteillä eri puolilla maailmaa.
Qin Shi Huang jakoi maan 36 provinssiin, joissa jokaisessa oli kolme kuvernööriä. Yksi vastasi alueen armeijasta, yksi kansasta ja kolmas oli kahden edellä mainitun välittäjä. Kuvernöörit olivat keisarin nimittämiä, ja toisaalta keisari saattoi erottaa heidät. Kansasta vastaava kuvernööri valittiin aina muutaman vuoden välein, jottei hän saisi itselleen liian suurta valtaa. Qin Shi Huang rakensi provinssien välille kattavan tie- ja kanavaverkon tehostamaan kauppaa ja nopeuttamaan armeijan liikkeitä sen siirtyessä kapinalliseen provinssiin.lähde?
Qin Shi Huangdin suurimmaksi unelmaksi mainitaan ikuinen elämä. Tarun mukaan hän uskoi elohopean pidentävän elinikää ja söi sitä. Hän lähetti eri puolille valtakuntaa tiedusteluja ikuisen elämän salaisuudesta. Tietoja asiasta on 2000-luvulla löytyneistä vanhoista asiakirjoista. Kerran hän lähti ampumaan varsijousella mereen uskoen ampuvan valtavia kaloja, koska ne estivät pääsyn ikuisen elämän saarelle. Hänen kuolemansa jälkeen hänen pojastaan Ying Huhaista (秦二世) tuli seuraava keisari. Ying Huhai tunnetaan myös nimellä Qin Er Shi (秦二世), seuraavan sukupolven Qin. Hänen valtakautensa jäi kuitenkin lyhyeksi.lähde?
Vaikka Qin Shi Huangdi oli tyrannimainen hallitsija, häntä pidetään Kiinan historiassa eräänlaisena yhdistetyn Kiinan isänä ja yli-ihmisenä. Lait olivat hänen aikanaan äärimmäisen tiukat, ja valtion pääkaupunki oli Xi'an. Myös Mao Zedong ihaili Qin Shi Huangdin johtamistaitoa ja tämän kykyä keskittyä suuriin linjoihin pienten yksityiskohtien sijaan.lähde?


== Lähteet ==


== Aiheesta muualla ==

Emperor Qin Shi Huangdi- The Man Who United China (englanniksi)
Emperor Qin Shi Huang -- First Emperor of China (englanniksi)