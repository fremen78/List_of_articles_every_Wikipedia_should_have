Dhaka, før kalt Dacca (bengali: ঢাকা; IPA: /ɖʱaka/) er hovedstaden i Bangladesh. Den er samtidig den administrative hovedstaden for både en provins og et distrikt med samme navn som byen. Byen hadde i 2014 anslått å ha i overkant av 17 millioner innbyggere i storbyområdet, hvorav om lag 7 millioner bodde innenfor bygrensene.
Dhaka ligger ved elva Buriganga (Ganges og Brahmaputra) og er det industrielle, kommersielle og administrative senteret i Bangladesh, med produksjon av jute, ris og tekstiler.
Norges ambassade i Dhaka ble etablert i 1972.


== Historie ==

Det har vært bosetning i dette området siden det 1. århundre, og byen har opp gjennom historien vært en del av flere imperier. Byen var under buddhistisk styre under Palariket, hinduistisk styre under Senariket og senere islamsk styre under Bengalsultanatet. Veksten skjøt likevel ikke fart før byen ble underlagt Mogulriket sent i det 16. århundre. Under Shaista Khans styre vokste befolkningen til nærmere en million. Under Mogulrikets styre var byen også en kortere periode kjent som Jahangir Nagar og var fra 1610 provinsen Bengals hovedstad Byen var på denne tiden sentrum for verdens handel med musselin.
I 1793 falt Dhaka under Det britiske ostindiske kompanis styre. Den moderne byen utviklet seg kraftig under det britiske styret på 1800-tallet, og ble snart den nest største byen i Bengal etter Calcutta. I forbindelse med delingen av India i 1947 ble Dhaka den administrative hovedstaden i Øst-Pakistan, og senere, i 1972, hovedstad for det selvstendige Bangladesh.


== Geografi ==
Dhaka ligger sentralt plassert i Bangladesh på den østlige bredden av elva Buriganga. Byen ligger på nedre del av Ganges-deltaet og metropolområdet dekker et areal på 360 kvadratkilometer. Dhaka District har et areal på 1463,60 kvadratkilometer, og er avgrenset av distriktene Gazipur, Tangail, Munshiganj, Rajbari, Narayanganj, Manikganj. Tropisk vegetasjon og fuktig jord preger landet, som er flatt og omtrent på havnivå. Dette gjør at Dhaka er utsatt for flom i løpet av monsunsesongen på grunn av kraftig regn og sykloner.


=== Klima ===
Dhaka har et varmt, vått og fuktig tropisk klima. Etter Köppens klimaklassifisering vil området falle inn under tropisk savanneklima. Byen har en distinkt monsunsesong, med en årlig gjennomsnittstemperatur på 25° celcius og månedlige middeltemperaturer varierer mellom 18° i januar og 32° i mai. Omtrent 87% av den årlige gjennomsnittlige nedbøren på 2123 mm faller mellom mai og oktober. Økende luft- og vannforurensning som kommer fra trafikk og industriavfall er alvorlige problemer som påvirker folkehelsen og kvaliteten på livet i byen. Sjøer og våtmarksområder rundt Dhaka står overfor ødeleggelse ettersom disse blir fylt opp for å konstruere høyhus og annen bebyggelse. Kombinert med forurensningen truer en slik erosjon av naturlige habitater med å ødelegge mye av det regionale biologiske mangfoldet. 


== Referanser ==


== Eksterne lenker ==
Offisielt nettsted 
(en) Dhaka – kategori av bilder, video eller lyd på Commons 
(en) ঢাকা – galleri av bilder, video eller lyd på Commons