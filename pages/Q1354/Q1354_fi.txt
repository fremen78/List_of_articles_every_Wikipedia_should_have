Dhaka (bengaliksi ঢাকা, Ḍhaka) on Bangladeshin pääkaupunki ja maan suurin kaupunki. Vuoden 2011 väestönlaskennan mukaan kaupungissa oli 12 043 977 asukasta. Dhaka kuuluu myös maailman tiheimmin asuttujen kaupunkien joukkoon.


== Maantiede ja ilmasto ==
Dhaka sijaitsee Bangladeshin keskiosassa, Buriganga-joen pohjoispuolella. Ympäristö on laaja tasanko, jota rajaavat Meghna, Padma ja Jamuna. Tasangolla virtaa lukuisten jokien verkosto, suurimpina Dhaleswari, Buriganga ja Sitalakhya.
Kaupunki on 3-7 metriä merenpinnan yläpuolella. Normaaleinakin vuosina jotkin kaupungin osat ovat tulvan peitossa n. neljä kuukautta vuodesta, ja suuremmat tulvat koettelevat koko kaupunkia ajoittain.
Vuoden keskimääräinen sademäärä on 2 540 mm, ja neljä viidesosaa siitä saadaan toukokuusta syyskuuhun kestävän sadekauden aikana.


== Historia ==

Dhaka sijaitsee perinteisesti tiheään asutulla alueella, jolla on ollut keskeinen aseman Bengalin historiassa. Hinfulaisten dynastioiden pääkaupunkinaan käyttämä Vikramapura sijaitsee Dhaleshwarijoen varrella ja paikan vanhat rauniot ovat edelleen olemassa. Huomattavampi historiallinen kohde on vuonna 1483 rakennettu muslimipyhimys Baba Adamin moskeija ja hauta. Varhaisten muslimihallitsijoiden pääkaupunki oli Sonargaon Meghnajoen varrella. Alue on täynnä moskeijoita ja hautoja. Suurmogulien valtakuntaa vastaan kapinoinut Isa Khan teki Sonargaonista pääkaupunkinsa, mutta kapinan kukistaneet mogulit tuhosivat sen vuonna 1608. Mogulisotilaiden käyttämä leiri oli Dhakabazun vanhan thanan alueella ja siitä tehtiin lopulta mogulien alaisen Bengalin pääkaupunki. Kaupunki sai nimen Jahangirnagar mogulihallitsija Jahangirin valtakauden jälkeen. Mogulien alaisuudessa kaupunki levittäytyi käsittämään ympäristön hindulaisia asuinalueita ja sinne rakennetut moskeijat, puutarhat, palatsit, torit ja minareetit saivat tyypillisesti nimensä moguliupseerien mukaan.
Mogulien hallinnollinen keskus siirrettiin vuonna 1706 Murshidabadiin, mutta Dhaka ei menettänyt merkitystään, vaan jatkoi alueen musliinien ja muiden tuotteiden tuotannon keskuksena. Tämä puolestaan houkutteli alueelle ulkomaalaisia kauppiaita Britit, Ranska ja Alankomaat perustivat kaupunkiin omat kauppa-asemansa. Britit ottivat kaupungin kokonaan haltuunsa vuonna 1765 ja siitä tehtiin oma kuntansa vuonna 1865. Vuonna 1905 Intian varakuningas George Curzon jakoi suuren Bengalin maakunnan uusiin Itä- ja Länsi-Bengalin maakuntiin. Dhakasta tuli samalla Itä-Bengalin ja Assamin maakunnan pääkaupunki. Hindunationalistit vastustivat jakoa, koska se näytti suosivan muslimeja ja Curzonin seuraaja Charles Hardinge yhdisti maakunnat jälleen vuonna 1911 Dhakan menettäessä samalla asemansa pääkaupunkina Kalkutalle. Muslimiliitto oli perustettu Dhakassa vuonna 1906 ja tällä kaudella rakennettiin myös useimmat Ramnan kaupunginosan tyypillisistä punaisen julkisivun omaavista rakennuksista. Dhakan yliopisto perustettiin vuonna 1921 ja kaupungista kehittyi näin Bengalin muslimien koulutuksen keskus ja monien muslimipoliitikkojen opinahjo.
Intia jaettiin Intiaan ja Pakistaniin vuonna 1948. Dhaka ja nykyinen Bangladesh muodostivat Pakistanille kuuluneen Itä-Pakistanin. Dhaka kärsi mittavia vaurioita Bangladeshin itsenäisyyssodan aikana, jonka jälkeen Itä-Pakistan itsenäistyi Pakistanista vuoden 1971 lopulla nykyisenä Bangladeshina.
Hallinnollisesten uudistusten myötä vuonna 1994 järjestettiin ensimmäiset suorat vaalit pormestarin valitsemiseksi. Vuonna 2011 Dhaka jaettiin kahden pormestarin alaisuuteen, joista toinen johtaa kaupungin pohjois- ja toinen eteläosaa. 


== Liikenne ==

Shahjalalin kansainvälinen lentoasema sijaitsee 17 km Dhakan keskustasta. Sitä käyttää vuosittain neljä miljoonaa matkustajaa ulkomaanlennoilla ja miljoona kotimaanlennoilla.
Dhakan päärautatieasema on Kamplapurin asema, mutta monet junat pysähtyvät myös Bananin ja Lentoaseman asemilla.
Kaupungin linja-autot ovat halpoja ja ruuhkaksi asti suosittuja. Ne on merkitty pelkästään bengalilaisilla numeroilla, joten vain harvat ulkomaalaiset matkustavat niissä. Rikšoja on liikenteessä edelleen runsaasti.
Kaupunkiin on pitkään suunniteltu pikatietä, joka kulkisi pilarien päällä muiden katujen yläpuolella ja helpottaisi ruuhkia. Työt aloitettiin 2011, tien piti valmistua 2014 mutta sen tiedetään myöhästyvän. Ruuhkiin toivotaan helpotusta myös Dhakan metrosta, jonka rakennustyöt aloitettiin 2013. Sen ensimmäisen osan pitäisi valmistua 2019.


== Väestö ==
Vuoden 2011 väestönlaskennan mukaan Dhakan asukasluku oli 12 043 977 ja vuoden 2016 ennusteen mukaan 13 142 000. Syntyvyys koko Bangladeshissa on laskenut, mutta Dhakan väkilukua on lisännyt erityisesti muuttoliike maaseudulta kaupunkiin. Osa heistä asuu Dhakassa vain väliaikaisesti, mikä tekee Dhakan koko väkiluvun arvioimisesta hankalaa. Dhaka kuuluu maailman tiheimmin asuttuihin kaupunkeihin, mutta sen tarkka sijaluku vaihtelee eri lähteissä, koska kaupungin pinta-ala määritellään eri tavoin.


== Koulutus ==

Kaupungissa toimii useita yliopistoja, joista menestyneimpiä ovat Dhakan yliopisto (perustettu 1921), Bangladeshin teknillinen yliopisto (1962), ja Jahangirnagarin yliopisto (1970).


== Lähteet ==


== Aiheesta muualla ==
 Kuvia tai muita tiedostoja aiheesta Dhaka Wikimedia Commonsissa