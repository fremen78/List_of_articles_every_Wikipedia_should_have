Dhaka (bengáli: ঢাকা Ḍhākā; IPA: [ɖʱaka]) vagy anglicizált neve után Dakka (angol: Dacca)  Banglades fővárosa és az azonos nevű kerület legnagyobb városa.
A világ egyik legnépesebb városa.
2007-ben a The Economist gazdasági lap élhetőségi listáján 132 világváros közül az utolsó előtti helyet kapta. 2023-ban ugyanezen minőségben a Mercer listáján 241 város közül a 216. helyre került.


== Fekvése ==
A város a Buriganga folyó partján terül el; Banglades legnagyobb és egyben a világ egyik legnagyobb[forrás?] városa.


=== Éghajlata ===
A trópusi monszun által szabályozott éghajlata forró, és nedves, az évi középhőmérséklet itt 25,6 Celsius-fok.
Az ázsiai kontinens belsejéből érkező légtömegek hatására a tél novembertől kezdődik, amely csaknem száraz és február végéig tart. A januári átlaghőmérséklet 18,4 Celsius-fok.
A telet forró tavasz követi, mely a monszunváltás időszaka. A hőség ekkor csak állandóan fokozódik, április, májusban a középhőmérséklet eléri a 29 Celsius-fokot, de számottevő csapadék nélkül. A forró, kevés csapadékú tavaszt a nyári monszun délnyugatról érkező szelei szüntetik meg. Az Indiai-óceán felől áramló meleg és nagyon nedves levegő ismétlődő, tartós esőzéseket okoz, nyomasztó fülledtséggel, a relatív páratartalom ekkor 87%-os, és ez csak októberben mérséklődik. A júliusi középhőmérséklet 28,4 Celsius-fok, és a csapadék négyötöde is ekkor; májustól októberig hull le, gyakorta hatalmas árvizeket okozva.


== Története ==

Bengália ősi városát, Dekkát még az időszámítás előtti első évezredben alapították. Nevét a termékenység istennőjének itt talált szobra után kapta; amely (dhaka) elrejtett istennőt jelent. A város háborúkkal terhes viharos története és a sorozatos pusztító áradások a település régmúltját is csaknem teljesen eltörölték.
A környék kisebb-nagyobb települései közül Dakka csak a 15. században, a muszlim szultánok uralkodása idején emelkedett ki és hamarosan jelentős kézműipari és kereskedelmi központtá vált, majd a közigazgatási szerepkör elnyerése tovább fokozta a város fejlődését.
1608-ban az iszlám kán Dakkát választotta Bengália székhelyének, ennek előnyét egészen 1704-ig viselte a város, melynek lakossága közben félmillióra gyarapodott, de a 18. század elejétől fokozatosan veszített jelentőségéből.
A mogulok uralma alatt a várost Dzsáhángír Nagarnak nevezték.
1756-ban brit uralom alá került, mely alatt nagy mértékben fejlesztették és hamarosan Kalkutta után a második legnagyobb város lett Bengálban. India felosztása után Dakka előbb Kelet-Pakisztán, majd 1972-ben a független Banglades fővárosa lett. Ebben az időszakban jelentős politikai zűrzavarokat (többször vezettek be statáriumot), Banglades függetlenségének kikiáltását, katonai elnyomást és háborúk, természeti katasztrófák által okozott nyomorúságot élt át a város.


== Népessége ==

Népessége nagyon gyorsan növekedik, amint ezt a táblázat is mutatja. Előrejelzések alapján a dakkai agglomerációban 2025 végére 25 millió ember él majd. 


== Gazdaság ==
A mai Dakka a bangladesi politikai, gazdasági és kulturális élet központja (az ország városai közül itt a legmagasabb az írástudók aránya) és változatos gazdasága van. A város az ország gazdaságának kb. egyharmadát adja. Számos multinacionális vállalat, például a GlaxoSmithKline, a HeidelbergCement, Reckitt Benckiser, a HSBC, a British American Tobacco és a Nestlé regionális székhelye itt található.
Az utóbbi években a városban modernizálták a közlekedést, a távközlést és a közműveket. A város nem csekély külföldi tőkét vonz, jelentős a gazdasági termelése és kereskedelmi mérlege. Egyre többen költöznek be a városba vidékről.


== Közlekedés ==


=== Légi ===


== Problémák ==
Jelentős a légszennyezés, a túlnépesedés, a szegénység és a bűnözés, valamint gyakorta előfordulnak energiaellátási zavarok.


== Nevezetességek ==
Lálbág-erőd, mogul erőd a 17. századból
Bájatul Mokárram nemzeti mecset
Örmény templom, 18. századi műemlék


== Sport ==
Ahogy egész Bangladesben, Dakkában is igen népszerű a krikett. Itt található a Ser-i-Bángla Krikettstadion és a Bangabandhu Nemzeti Stadion, és Dakkában van a székhelye a bangladesi Húsz20-as krikettbajnokság, a Bangladesh Premier League egyik csapatának, a Dhaka Dominatorsnak a székhelye.


== Testvérvárosok ==
Kolkata, India
New York, USA
Karacsi, Pakisztán


== Képek ==

		
			
			
		
		
			
			
		
		
			
			
		
		
			
			
		


== Jegyzetek ==


== Források ==

Világ fővárosai ISBN 963-09-2873-6


== További információk ==
Három év Bangladesben