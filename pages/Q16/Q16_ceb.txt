Ang Kanada o Canada usa ka nasod nga nahimutang sa amihanang bahin sa Amihanang Amerika. Segun sa total nga arya, kini ang ikaduhang pinakadakong nasod sa kalibotan human sa Rusya. Pakasadpan gikan sa Kadagatang Atlantiko hangtod sa Kadagatang Pasipiko ug paamihanan ngadto sa Kadagatang Artiko, ang Canada adunay yutang utlanan sa Estados Unidos sa amihanangkasadpan ug habagatan.
Unang napuy-an sa mga tawong aborihinal, ang permanenteng kolonyang Uropeo sa Kanada nasugdan niadtong sayo sa ika-17 siglo. Ang Canada napundar sa tuig 1867 isip dominion sa British North American colonies. Nahimo kining independente gikan sa Hiniusang Gingharian pinaagi sa prosesong tiningi nga nakompleto niadtong 1982. Ang Canada usa ka nasod nga miyembro sa Komonwelt sa Britanya kung diin si Reyna Elizabeth II ang iyang ulohan sa estado.
Ang Canada usa ka monarkiyang pederal konstitusyonal nga naay demokrasyang parliamentaryo. Adunay 10 ka probinsya ug 3 ka teritoryo ang kining nasod. Iningles ug Prinanses ang iyang opisyal nga mga pinulongan, mao nga kini usa ka nasod nga bilingual ug multikultural sab tungod sa iyang palisiyang imigrasyon. Usa ka nasod nga abansado sa teknolohiya ug industriyalisado, ang Canada nagamentenar sa iyang ekonomiya nga kasagarang nakabase sa natural resources ug sa negosyo, ilabi na sa Estados Unidos--ang nasod nga ang Canada adunay dugay ug komplikadong relasyon. Miyembro sa G8, ang grupo sa mga labing gamhanang nasod, ang Canada. Adunay mga 392,120 ka mga Pilipino dinhi.