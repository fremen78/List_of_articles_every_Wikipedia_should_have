Kvet (po latinsky anthos, flos) je orgán rastlín (papradí a všetkých zložitejších rastlín) v podobe skrátenej stonky (letorastu), na ktorej je prisadnutý súbor premenených (cudzím slovom metamorfovaných) listov slúžiacich na pohlavné rozmnožovanie. V užšom zmysle sa o kvete hovorí len u krytosemenných rastlín.
Kvety  obsahujú rastlinné reprodukčné orgány, ktorých konečnou funkciou je produkcia semien, ktoré predstavujú nasledujúcu generáciu týchto rastlín. Spomínané „premenené listy“ sú listy počas evolúcie premenené tak, aby mohli účelne a efektívne plniť svoju funkciu.
Súbor kvetov na spoločnej stonke sa nazýva súkvetie. Grafické znázornenie stavby kvetu je kvetný diagram.
Najmenší kvet má Wolffia (asi 0,5 mm), najväčší Rafflesia (až 1 meter veľký). Zo stredoeurópskych druhov má najväčší kvet asi lekno (až vyše 10 cm).


== Funkcie kvetu ==
opelenie – je zaistené umiestnením kvetov na stonke ich farebnosťou alebo stavbou
ochrana – chráni rozmnožovacie ústroje a v nich pohlavné bunky
vývoj – zabezpečuje vývoj semena
oživenie – oplodnenie iného telesa


== Časti ==

plodolisty (gyneceum) s vajíčkami [samičia časť kvetu]
u niektorých nahosemenných rastlín: plodolisty sú ploché, vajíčka nahé
u všetkých krytosemenných rastlín: plodolisty sú zrastené v piestik, ktorý ma vajíčka vnútri; časti piestika:
semenník
čnelka
blizna
tyčinky (andreceum) [samčia časť kvetu]; časti tyčinky u krytosemenných rastlín sú:
nitka
spájadlo
peľnica – má 4 peľové komôrky, v ktorých vznikajú peľové zrnká, a ktoré sa v čase zrelosti spájajú do peľových vačkov
kvetný obal:
nerozlíšený kvetný obal = okvetie (perigon)
rozlíšený kvetný obal: koruna (corolla; korunné lupienky) a kalich (calyx; kališné lístky)
kvetné lôžko
kvetná stopka


== Druhy kvetov ==

Podľa zoskupení:

jednotlivý kvet
koncový kvet
pazušný kvet
súkvetie
jednoduché súkvetie
strapcovité súkvetie
vrcholíkovité súkvetie
zložené súkvetie
Podľa pohlavia:

obojpohlavný kvet (monoklinický kvet) – má aj tyčinky aj piestik
jednopohlavný kvet (diklinický kvet) – má len tyčinky alebo len piestik
samčí kvet (tyčinkový kvet)
samičí kvet (piestikový kvet)
Podľa umiestnenia kvetných častí na kvetnom lôžku:

acyklický kvet – umiestnené v skrutkovici
hemicyklický kvet – spolovice v kruhoch, spolovice v skrutkovici
cyklický kvet – v kruhoch


== Druhy rastlín s jednopohlavnými kvetmi ==
jednodomá rastlina = samčí jednopohlavný kvet aj samičí jednopohlavný kvet je na jednom jedincovi
dvojdomá rastlina = samčí jednopohlavný kvet je na jednom jedincovi, samičí na inom jedincovi (borievka, vŕby)


== Pozri aj ==
Koreň
Stonka
List
Kvitnutie


== Iné projekty ==

 Wikicitáty ponúkajú citáty   od alebo o Kvet
 Commons ponúka multimediálne súbory na tému Kvet