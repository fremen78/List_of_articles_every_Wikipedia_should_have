Hormoni su tvari koje kao "glasnici" u tijelu prenose poruke od jedne stanice do druge posebnim oblikom kemijskog djelovanja. Hormoni po sastavu mogu biti steroidi, prostaglandini, amini, peptidi i proteini. Hormoni kruže krvlju i dolaze u dodir gotovo sa svim stanicama.
Oni su zaslužni za regulaciju raznih fizioloških procesa poput metabolizma, rasta i razvoja, a djeluju i na raspoloženje (npr.: stres). Dio medicine koji se time bavi je endokrinologija, iz grane interne medicine.
Žlijezde su skupine stanica koje izlučuju kemijske tvari, a mogu biti žlijezde s vanjskim i unutarnjim lučenjem. 
Hormone luče žlijezde s unutarnjim lučenjem: hipofiza, štitna i doštitne žlijezde, prsna, nadbubrežne žlijezde, gušterača, muške spolne žlijezde (sjemenici) i ženske spolne žlijezde (jajnici).
Najvažnija žlijezda s unutarnjim lučenjem je hipofiza i ona je smještena u bazi mozga, tik ispod hipotalamusa.Hipofiza luči mnoge hormone i upravlja radom drugih žlijezda, primjerice štitnjače, kore nadbubrežne žlijezde, jajnika i sjemenik.
Mozak nadzire rad žlijezda usklađujući njihovu tijesnu međusobnu suradnju u lučenju hormona. Na taj način održavaju zdravlje organizma.


== Najvažniji hormoni i njihova funkcija ==
Hipotalamus:
Faktor lučenja adrenokortikotropina (CRH) - potiče lučenje adrenokortikotropina (ACTH).
Faktor lučenja hormona rasta (GRH) - potiče lučenje hormona rasta (GH).
Faktor lučenja gonadotropina (GnRH) - potiče lučenje FSH i luteinizirajućeg hormona (LH).
Faktor inhibicije lučenja melatonina (MIH) - koči lučenje melatonina (MSH).
Faktor inhibicije lučenja prolaktina (PIH) - koči lučenje prolaktina.
Somatostatin (GIH) - koči lučenje hormona rasta (GH) i mnogih drugih hormona (tireotropin ili inzulin).
Hipofiza
Adenohipofiza (prednji režanj):
Adrenokortikotropni hormon (ACTH) - potiče lučenje glukokortikoidnih hormona nadbubrežne žlijezde.
Tireotropni hormon (TSH) - potiče lučenje hormona štitne žlijezde.
Folikul stimulacijski hormon (FSH) - potiče sazrijevanje folikula u jajnicima.
Prolaktin (PL ili LTH) - potiče proizvodnji proteina mlijeka u mliječnim žlijezdama.
Hormon rasta (GH) - potiče proizvodnju proteina i rast tkiva.
Luteinizirajući hormon (LH) - regulira sazrijevanje folikula, lučenje estrogena i progesterona, ovulaciju, nastanak žutog tijela, u muškaraca lučenje androgenih hormona.
Pars intermedia (srednji režanj) (samo kod životinja):
Hormon stimulacije melanocita (MSH) (Intermedin) - potiče prozvodnju melanina u melanocitima (boja kože).
Neurohipofiza (stražnji režanj):
Antidiuretički hormon (ADH) (ili Vazopresin) - povećava reapsorpciju vode u bubrezima.
Oksitocin - izaziva kontrakcije glatkih mišića u maternici za vrijeme poroda i u dojkama pri dojenju.
Epifiza (Pinealna žlijezda):
(Melatonin) - regulira cirkadijalni ritam (prilagodbu organizma na izmjene dana i noći).
Štitna žlijezda:
Tiroksin (T4) - ubrzava metabolizam, povećava toplinu, potiče rast i razvoj.
Trijodtironin (T3)
Kalcitonin (Tireokalcitonin) - smanjuje otpuštanje kalcija iz kostiju i pojačava lučenje fosfata i kalcija urinom.
Doštitna žlijezda:
Hormon doštitne žlijezde (Parathormon) (PTH) - potiče otpuštanje kalcija iz kostiju, povećava apsorpciju kalcija i smanjuje njegove izlučivanje.
Gušterača (endokrini dio gušterače):
Glukagon - potiče razgradnju glikogena u jetri i otpuštanje glukoze u krv.
Inzulin - pojačava ulazak glukoze u stanice, posebno kod jetre i mišića
Nadbubrežna žlijezda
Srž nadbubrežne žlijezde - glavni učinci: porast krvnog tlaka, ubrzanja rada srca, širenje dišnih putova, pojačani metabolizam glukoze, usporavanje probave.
Adrenalin
Noradrenalin
Kora nadbubrežne žlijezde:
Mineralokortikoidni hormoni (U prvom sloju)
Aldosteron - potiču apsorpciju natrijevih iona u bubrezima.
Glukokortikoidni hormoni (kortikosteroidi) (U drugom sloju) - sudjeluju u prometu glukoze i koče upalne reakcije.
Kortizol - potiče stvaranje glukoze iz aminokiselina i glikogena u jetri, koči obrambene reakcije i upale u tkivima.
Kortizon
Kortikosteron
Androgeni (U trećem sloju) - muški spolni hormoni koje luči nadbubrežna žlijezda muškaraca i žena.
Spolne žlijezde:
Estrogen - potiče razvoj jajašca i djeluje na endometrij maternice.
Progesteron - održava cikličke promjene endometrija maternice.
Testosteron - potiče razvoj spermija.


== Vanjske poveznice ==
Znanje.org


== Vidi još ==
Endokrini sustav
Živčani sustav