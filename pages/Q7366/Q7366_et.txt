Laul (soome Laulu, inglise keeles song, saksa keeles Lied) on muusikas üldmõiste vokaalmuusika žanritele, millesse kuuluvad heliteosed on loodud laulmiseks või mida esitatakse lauldes. 
Laul võib olla ühehäälne või mitmehäälne. 
Laulu esituskoosseis võib olla solist, vokaalansambel (sealhulgas duett, trio, kvartett, kvintett, sekstett, septett, oktett, nonett) või koor. Vastavalt esituskoosseisule võib laulul olla täpsustavaid nimetusi, näiteks

laulu, mida esitab üks laulja kas saatega või ilma, nimetatakse soololauluks ;
mitmehäälset laulu kas saatega või ilma nimetatakse ansamblilauluks, mille alažanrid on duett, tertsett jne. Kümnest lauljast suuremale vokaalansamblile laulmiseks mõeldud laulu nimetatakse lihtsalt ansamblilauluks;
koori esitatavat laulu nimetatakse koorilauluks.
Laul võib olla rahvalaul või kunstlaul.
Laulu tekst võib koosneda luule- või proosavormis sõnadest. Laulu tekst võib olla nii olemasolevas kui ka väljamõeldud keeles, koosneda ainult üksikutest silpidest, foneemidest või üldse puududa. Laulu, millel tekst puudub, nimetatakse vokaliisiks.
Laul võib olla esitamiseks koos muusikainstrumentidega või ilma. Laulu võib esitada ka muusikainstrument. 
Laul võib olla erinevas muusikastiilis.
Laul võib olla iseseisev muusikažanr või osa suuremast muusikažanrist, näiteks ooperi, oratooriumi või kantaadi osa võib olla retsitatiiv või aaria.
Laulul võib olla erinevaid esituskoha, -aja ja -olukorraga seotud funktsioone, näiteks kirikulaul, töölaul, pulmalaul, massilaul, seltskonnalaul, jõululaul, joogilaul, sõjalaul jne 
Laulud võivad moodustada suurvormi, näiteks vokaaltsükli.
Laulu esitamine võib eeldada erineva vokaaltehnika kasutamist, näiteks bel canto, kõnelaul, kõrilaul.
Laulu esitaja on laulja.


== Vaata ka ==
Eeslaulja ja regilaul
Rahvalaul
Poplaul
Kunstlaul
Laulutsükkel
Vokaalmuusika
Linnulaul
Retsitatiiv
Hümn
Lied
Koraal