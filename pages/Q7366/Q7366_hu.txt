A dal a legelterjedtebb és  erős zeneiségű lírai műfaj. Alapvető és egynemű érzések megszólaltatója.
Dramatikus vagy epikus elemet alig használ. Hangulata egységes. A lírai én személyesen, közvetlenül nyilatkozik meg. Pillanatnyi élmény, érzés, hangulat kifejezője, de lehetnek tér- és időbeli meghatározói. Szerkezete egyszerű, világos, könnyen áttekinthető; terjedelme általában korlátozott.
A legzeneibb lírai műfaj, számos változata zenei formákhoz kötött. Többnyire azonos típusú strófákból épül fel, ezeket az ismétlődések is rokonítják.
A műfaj története összefonódott a dallammal, zenekísérettel, egyes korokban nem is képzelhető el önálló szöveg-, csak énekvers, illetve sokszor a szöveg csak a hozzá tartozó dallammal együtt teljes értékű.
Fogalma: rövid lírai műfaj, amely egyszerű érzelmeket fejez ki dallamos formában. A költészet eredete lényegében a dal.


== Csoportosítása ==
A dal műfajának sokfajta csoportosítása lehetséges:

eredete szerint lehet népdal és műdal;
tartalma, szerepe, világszemlélete alapján vallásos vagy világi dal.
A műfaj jellegzetes témakörei alapján: szerelmi dal; panaszdal; búcsúdal; bujdosóének; bordal; hazafias; politikai dal; katonanóta; betyárdal; gyászdal (sirató, búcsúztató).
Az emberi élet szakaszai, esemény szerint beszélhetünk: bölcsődalról; altatódalról; diákdalról; nászdalról.
A különböző foglalkozásokhoz, hivatásokhoz is kötődik a műfaj (például kézművesdal, pásztordal, bányászdal, színészdal).
Napszakhoz, évszakhoz kapcsolódva is csoportosíthatjuk a dal műfaját (hajnali, esti, éji, májusi, tavaszi, őszi dal).
A helyzetdal a műfaj azon formája, amelyben a költő magát egy másik személy (gyakran népies alak) helyzetébe képzeli, vagy saját érzelmeit egy másik személy nevében adja elő. Előfordulhatnak benne leírások, események (epikus mozzanatok), de azért a mű által megjelenített érzések, gondolatok az elsődlegesek.


== Példák a dalra ==
Szerelmi dal:
Csokonai Vitéz Mihály: Keserédes (A Keserű Édesség), Az esküvés
József Attila: Rejtelmek , Klárisok
Panaszdal, búcsúdal:
Balassi Bálint: Búcsúja hazájától…
Juhász Gyula: Remeteség
Ady Endre: Sírni, sírni, sírni
Helyzetdal:
Petőfi Sándor: Befordúltam a konyhára…
Ady Endre: Bujdosó kuruc rigmusa
Bordal:
Bordal válogatás


== Források ==
A dal fogalma - Kulturális enciklopédia
Szépirodalmi műnemek és műfajok gyűjteménye
Irodalmi műfajok (doksi.hu) Archiválva 2013. március 5-i dátummal a Wayback Machine-ben
Irodalmi alapfogalmak (sulihalo.hu)


== További információk ==

Digitális tananyag a modern filológiai képzési ág „Az irodalomtudomány alapjai” tantárgyának oktatásához


== Kapcsolódó szócikkek ==
Sanzon
Líra (műnem)