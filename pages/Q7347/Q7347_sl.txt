Velika jezera (angleško The Great Lakes) so skupina petih velikih jezer ob meji oz. blizu meje med ZDA in Kanado. Predstavljajo največjo skupino sladkovodnih jezer na Zemlji, z Reko svetega Lovrenca pa tvorijo največji sladkovodni sistem na svetu, zato jih včasih imenujejo tudi kopenska morja.
V smeri toka vode, torej od zahoda proti vzhodu, si jezera sledijo takole:

Gornje jezero (Lake Superior) – največje in najgloblje, večje od Češke
Michigansko jezero (Lake Michigan) – drugo največje, edino v celoti na ozemlju ZDA
Huronsko jezero (Lake Huron) – drugo najmanjše
Eriejsko jezero (Lake Erie) – najmanjše po prostornini in najplitvejše
Ontarijsko jezero (Lake Ontario) – najmanjše po površini, precej nižje od ostalih (po nadmorski višini)
Iz zadnjega jezera izteka Reka svetega Lovrenca, ki sistem povezuje z Atlantskim oceanom. Reka, vsa jezera in povezovalne reke med njimi so plovni, kar so dosegli tudi s sistemom zapornic. Plovni poti svetega Lovrenca in Velikih jezer sta gospodarsko zelo pomembni, saj ladjam omogočata dostop globoko v notranjost Severne Amerike. Ob jezerih ležijo številna velika mesta, denimo Chicago (ob Michiganskem), Detroit in Cleveland (ob Eriejskem) ter Toronto (ob Ontarijskem).
V jezerih leži približno 35.000 velikih in manjših otokov. Nekdaj je bilo v njih veliko rib, a se je število močno zmanjšalo na račun pretiranega ribolova. Tudi onesnaževanja zaradi poselitve in prometa je veliko.


=== Batimetrija ===


== Sklici ==


== Zunanje povezave ==

Binational.net - skupna iniciativa za kakovost vode v Velikih jezerih ameriške Agencije za varstvo okolja in kanadskega Ministrstva za okolje in podnebne spremembe