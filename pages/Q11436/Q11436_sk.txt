Lietadlo (skôr staršie názvy: letecký dopravný prostriedok, vzdušný dopravný prostriedok; zastarano alebo hovorovo: aeroplán) je druh technického zariadenia schopného lietať v atmosfére. 


== Definícia ==
Lietadlo je lietajúce zariadenie, ktoré je schopné pohybu v atmosfére nezávisle od zemského povrchu, prekonávaním tiaže interakciou s atmosférou, ktoré je aspoň čiastočne riaditeľné, schopné vzletu zo zemského povrchu v letovej konfigurácii a opakovane použiteľné po pristátí.
Vysvetlenie: v súlade s všeobecnou praxou, táto definícia vylučuje z lietadiel okrem drakov aj rakety (ale nie raketoplány), padáky, strely (napr. s plochou dráhou letu), ale nevylučuje napr. padákové klzáky, bezpilotné prostriedky, alebo letecké modely.
Iné, staršie, definície:
Lietadlo je technické zariadenie, ktoré je schopné lietať v atmosfére nezávisle od zemského povrchu, prepravovať osoby, alebo náklad, bezpečne vzlietať a pristávať a aspoň čiastočne byť riaditeľné.


== Časti lietadla ==
Vzhľadom k veľkému počtu druhov lietadiel možno rýchlo vymenovať iba najčastejšie sa vyskytujúce časti (systémy) lietadiel. Sú to hlavne:

drak – tvorí základnú konštrukciu obsahujúcu:
riadiaci systém
pristávacie zariadenie (podvozok)
energetické systémy - hydraulika, vzduchový systém
pohonná (hnacia) jednotka - motor s propulzorom (napr. piestový motor s vrtuľou, turbínový motor s výstupnou dýzou)
avionika - letecké senzory, prístroje a palubné počítače (vrátane zbraňových)


== Druhy lietadiel ==
Lietadlá delíme podľa rôznych kritérií, pričom niektoré z nich sú univerzálne (použiteľné na všetky lietadlá, a vzájomne rovnocenné), a iné sú špecifické (len pre určitú kategóriu lietadiel, a zároveň jemnejšie delenie než podľa univerzálnych kritérií. Najpodrobnejší popis lietadla získame delením podľa fyzikálnych a technických princípov, ale niekedy môžu byť vhodnejšie iné delenia (podľa výkonov, alebo športovej, alebo legislatívnej kategórie).


=== Delenie podľa fyzikálnych a technických princípov ===
Univerzálne kritériá

podľa princípu prekonávania tiaže (gravitácie)
ľahšie ako vzduch (aerostaty)
ťažšie ako vzduch (aerodyny)
podľa možnosti využitia palubného zdroja pohonu (alebo podľa stupňa závislosti na palubnom zdroji pohonu)
bezmotorové (alebo bezmotorové a motorizované)
motorové
Pozn.: dve verzie poslednej definície majú jemný rozdiel (motorový klzák patrí podľa prvej verzie do druhej kategórie, a podľa druhej verzie patrí do prvej kategórie)

Špecifické kritérium - delenie aerodynov

podľa spôsobu vyvodenia aerodynamických síl na nosných plochách a podľa zabezpečenia aerodynamického vztlaku
s nepohyblivými nosnými plochami
s rotujúcimi nosnými plochami (vrtuľníky - rotorcrafts)
s mávajúcimi nosnými plochami (ornitoptéry, krídelníky)
bez nosných plôch - s reaktívnym vztlakom (pomocou prúdovej alebo raketovej pohonnej jednotky)
zmiešané
s kombinovanými nosnými plochami (konvertoplány)
s kombináciou nosných plôch a reaktívneho vztlaku

Ostatné špecifické kritériá
podľa spôsobu riadenia
riadené aerodynamicky
riadené ťažiskom (inerčne) - (bezmotorové a motorové závesné klzáky, alebo "osobná helikoptéra" [1])


=== Iné delenia - napr. podľa výkonov, spôsobu použitia, ... ===
Delenie lietadiel s pevným krídlom podľa dĺžky vzletu a pristátia (nepatria sem vrtuľníky apod., ale nemusia to byť ani čisté letúne)
CTOL - s konvenčným vzletom a pristátím (Conventional Take Off and Landing)
STOL - s krátkym vzletom a pristátím (Short Take Off and Landing)
ZTOL - so strmým vzletom a pristátím (Zoom Take Off and Landing)
VTOL - so zvislým vzletom a pristátím (Vertical Take Off and Landing)
Podľa rýchlosti letu
podzvukové (subsonické): M<1.0
okolozvukové (transsonické): 0.8<M<1.2
nadzvukové (supersonické): M>1.0
vysoko nadzvukové (hypersonické): M>3-6 (začínajúce chemické zmeny vzduchu - ionizácia ...)
Podľa používanej prevádzkovej plochy
pozemné (s kolesovým alebo lyžovým podvozkom)
vodné (hydroplány)
obojživelné (amfíbie)
Podľa prítomnosti ľudskej obsluhy
pilotované
bezpilotné (bezpilotné lietajúce zariadenia alebo prostriedky)
diaľkovo riadené
autonómne
Delenie dopravných lietadiel podľa doletovej vzdialenosti
na krátke trate (do 930 km)
na stredné trate (930 - 2 780 km)
na dlhé trate (nad 2 780 km)
Podľa druhu pohonnej jednotky
piestové (vrtuľové)
kompresorové
bezkompresorové
turbovrtuľové (vrtuľové)
propfanové
prúdové
jednoprúdové
dvojprúdové (turboventilátorové, turbodúchadlové)
Človekom poháňané lietadlá
Podľa športovej kategórie FAI  (kvôli uskutočňovaniu súťaží a rekordov) - sú sem zaradené aj padáky, vesmirne plavidlá ...
trieda A - balóny
trieda B - vzducholode
trieda C - letúne
trieda D - klzáky a motorizované klzáky - schopné udržať sa vo vzduchu aj bez motora
otvorená (voľná) trieda - bezmotorové bez obmedzení
18 m trieda - jediné obmedzenie: max. rozpätie 18 m
15 m trieda - jediné obmedzenie: max. rozpätie 15 m
štandardná trieda - max. rozpätie 15 m, bez vztlak. klapiek
svetová trieda - typizovaný klzák PW-5 bez modifikácií
klubová trieda - menej výkonné, staršie klzáky
trieda E - vrtuľníky (rotorcraft)
napr. helikoptéry, autogíry, konvertoplány
trieda F - modely (zmenšené lietadlá) - neschopné uniesť hmotnosť človeka
trieda G - padáky
trieda H - lietadlá s prúdovým vztlakom
trieda I - človekom poháňané lietadlá
trieda K - vesmírne plavidlá
trieda M - lietadlá s preklopnými krídlami (a prúdovými motormi)
trieda N - lietadlá STOL
trieda O - závesné klzáky - prenášané, štartované a pristávané pomocou nôh pilota
trieda O-1 - tuhá konštrukcia, riadené iba ťažiskom, dostatočne ľahké na štart za bezvetria (všetky rogalá s pružným krídlom)
trieda O-2 - to isté ako O-1 ale s aerodynamickým riadením (v súčasnosti nepoužívané)
trieda O-3 - bez tuhej konštrukcie (padákové klzáky - paraglajdy)
trieda O-4 - schopné vzletu a pristátia z nôh, aspoň za určitých podmienok (klzáky Aeriane SWIFT)
trieda O-5 - to isté ako O-1 ale s aerodynamickým riadením okolo pozdĺžnej osi, bez aerodynamického krytu (rogalá s tuhým krídlom)
trieda P - raketoplány
trieda R - mikrolajty - max. dvojsedadlové letúne s malou hmotnosťou a malým plošným zaťažením
napr. motorizované závesné a padákové klzáky ...
trieda S - vesmírne modely
trieda U - bezpilotné lietajúce prostriedky (UAV)


=== Delenia podľa legislatívy ===
sú v praxi najdôležitejšie, lebo od toho sa odvíja náročnosť získania pilotného preukazu, povinný rozsah údržby atď.
Legislatívne delenie často vychádza z medzinárodných dohôd a kritériami býva napr.:

potenciálne následky v prípade nehody (podľa hmotnosti, rýchlosti letu, počtu cestujúcich)
náročnosťou pilotovania (podľa hmotnosti, počtu motorov)


== Referencie ==


== Pozri aj ==
Letectvo
Dejiny letectva


== Iné projekty ==

 Commons ponúka multimediálne súbory na tému Lietadlo
 Wikicitáty ponúkajú citáty   od alebo o Lietadlo


== Externé odkazy ==
Prečo lietadlo letí Archivované 2006-09-15 na Wayback Machine