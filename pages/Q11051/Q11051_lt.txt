Hindustano kalba, hindustani (हिन्दुस्तानी, ہندوستانی = Hindustānī) arba hindi-urdu kalba – indoeuropiečių kalbų šeimai, indoarijų šakai priklausanti tarmių grupė, vartojama Pietų Azijos šiaurinėje dalyje, daugiausia Indo-Gangos lygumoje (Indija, Pakistanas). Dvi bendrinės hindustano kalbos tarmės – bendrinė urdu ir bendrinė hindi – yra valstybinės Pakistano ir Indijos kalbos. Tarpusavyje jos skiriasi tik raštu (arabų ir devanagari) bei skolinių kilme. Abiejuose standartuose gausu arabiškų, persiškių, tiurkiškų skolinių, tačiau urdu kalboje jų daugiau. Britų Indijos laikais hindustani, urdu ir hindi laikyti sinonimiškais žodžiais, tik po Indijos ir Pakistano atsiskyrimo išreikšta šių kalbų atskirtis. Be šių bendrinių kalbų, hindustano kalbą sudaro daug įvairių tarmių, šnektų – tiek vietinių, tiek susidariusių už Pietų Azijos ribų (Fidžio hindi, Karibų hindustani ir kt.).
Hindustano kalba yra viena populiariausių kalbų pasaulyje – ją kasdien vartoja ~0,5 milijardo žmonių, ją moka dauguma Indijos ir Pakistano gyventojų.