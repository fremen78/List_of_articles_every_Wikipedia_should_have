Le Hindustani (Devanagari: हिन्दुस्तानी, Alphabeto arabe: ہندوستانی‎, romanisation: Hindūstānī) o Hindi-Urdu es un lingua indoaryan con formas variose que es parlate in India del Nord e Pakistan. 
Hodie, hindustani es recogniscite sovente como duo linguas: hindi, le forma preferite in India, e urdu, le forma preferite in Pakistan et communitates muslim indian. Hindi et urdu es intelligibile, specialmente in le lingua vulgar (inclusive dialectos in le filmes de Bollywood). Nonobstante, illos usa distincte lexicones formal; hindi es plus influentiate per sanscrito et urdu es plus influentiate per perse et arabe (usualmente via perse). Illos etiam usa scripturas distincte, respective Devanagari et un version del alphabeto arabe. Le formas vulgar de hindustani es un continuo de dialectos. Dialectos hindustani es parlate al principal como un lingua materne in un region del India del Nord, et al principal como un lingua franca in Pakistan e le residuo de India. Malgrado le fissura moderne, hindustani es recogniscite como un lingua pro alcun fines, per exemplo le studios de su grammatica e disveloppamento historical.
Hindustani es un descendente del lingua proto-indoeuropee per sanscrito, prakrit e hindi antique. Su parolas principal veni de prakrit. Le dialectos moderne veniva del region de Delhi, et incorporava multe parolas de perse, le lingua del governamento del Imperio Mughal. Le nomine significa "de Hindustan", un nomine archaic de India o le subcontinente indian.
Secundo Ethnologue, in 2020 Hindustani habeva 810 million parlatores, inclusive 600 million de hindi e 230 million de urdu (con alcun imbrication). Illo es le lingua le tertie plus parlate in le mundo, per ambe parlatores total e parlatores materne.