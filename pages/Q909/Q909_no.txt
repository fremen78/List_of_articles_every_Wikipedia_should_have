Jorge Francisco Isidoro Luis Borges Acevedo (født 24. august 1899 i Buenos Aires, Argentina, død 14. juni 1986 i Genève, Sveits) var en argentinsk forfatter og direktør for det argentinske nasjonalbiblioteket fra 1955 til 1973.


== Liv og arbeid ==
Jorge Luis Borges er mest kjent for sine fantastiske fortellinger, men har også oversatt flere bøker. I tillegg til bøker under eget navn har han gitt ut under pseudonymer som B. Suarez Lynch og H. Bustos Domecq i samarbeid med Adolfo Bioy Casares.
I likhet med Gabriel García Márquez regnes han som en av grunnleggerne av den latinamerikanske litterære retningen magisk realisme, og han er blant 1900-tallets største forfatterne fra denne delen av verden.
Borges hadde stor allmennkunnskap, noe som nok skyldtes miljøet rundt ham. Både farmor og mor var engelske, faren underviste i filosofi og psykologi på engelsk. Fra 1914 av tilbragte han atskillige år i Sveits og Spania, der han blant annet lærte seg tysk, latin og fransk. Han var fortrolig med nordiske sagaer, Kinas litteratur, antikken, den tyske middelalderen, det gamle Fjerne østen og Kabbalaen.
Hans fiksjon er lærd og presis i språket. Historiene handler gjerne om tidens karakter, det uendelige, speilinger, encyklopedier og andre labyrinter, virkeligheten og personers identitet – ofte med personene plassert i fantastiske sammenhenger. Fortellingene dreier seg om livet i Syd-Amerika, beretninger om folkehelter, soldater, gauchos, detektiver eller historiske personer i en blanding av virkelighet og fantasi.
Tlön, Uqbar, Orbis Tertius gir eksempler på hvordan forskjellige realitetsplan blandes og kommer til å påvirke vår verden. Borges går her inn som en del av samme tradisjon som J.R.R. Tolkien og C.S. Lewis, nemlig en seriøs bearbeidelse av en fantastisk virkelighet.
Fra 1955 var Borges direktør for det argentinske nasjonalbibliotek, og selv om han ble blind allerede i 50-årsalderen, forhindret det ham ikke i å være aktiv som forfatter i flere årtier med hjelp fra venner.
I Umberto Ecos roman Rosens navn opptrer klosterbibliotekaren Jorge av Burgos; navnet er en referanse til Borges.


== Kjente fortellinger ==
«La Biblioteca de Babel» (1941)
«Tlön, Uqbar, Orbis Tertius» (1941)
«El Jardin de senderos que se bifurcan» (1941)
«El Aleph» (1949)


== Viktige verker ==
Inquisiciones (1925)
Discusión (1932)
Poemas (1943)
Ficciones (1956) – norsk utgave: Labyrinter (1964, ny utgave 1993)
El Aleph (1949)
El Hacedor (1960)
El informe de Brodie (1970)
El oro de los tigres (1972)
El libro de arena (1975)
Libro de sueños (1976)


== Skrevet sammen med andre ==
Antología de la litteratura fantástica (1941 med Bioy Casares)
Introducción a la litteratura norteamericana (1967)
¿Qué es el Budismo? (1977 med Alicia Jurado)


== Oversettelser ==
Borges oversatte i løpet av sin karriere adskillige forfatteres hovedverker til spansk. Blant dem kan nevnes:

G. K. Chesterton
William Faulkner
André Gide
Hermann Hesse
Franz Kafka
Rudyard Kipling
Herman Melville
Edgar Allan Poe
Walt Whitman
Virginia Woolf


== Referanser ==


== Eksterne lenker ==
(en) Jorge Luis Borges – kategori av bilder, video eller lyd på Commons 
(en) Jorge Luis Borges – galleri av bilder, video eller lyd på Commons 
(en) Jorge Luis Borges på Internet Movie Database 
(en) Jorge Luis Borges hos The Movie Database 
(en) Jorge Luis Borges på Discogs 
(en) Jorge Luis Borges på MusicBrainz 
Internetaleph - portal på spansk og engelsk