Chorchė Luisas Borchesas (isp. Jorge Luis Borges;  1899 m. rugpjūčio 24 d. – 1986 m. birželio 14 d.) – Argentinos rašytojas, fantastinių novelių, esė, poemų autorius, literatūros kritikas, vertėjas.


== Biografija ==
Gimė pasiturinčioje teisininko šeimoje 1899 m. rugpjūčio 24 d. Buenos Airėse. Būdamas penkerių jau mokėjo skaityti ir rašyti. Namuose išmoko anglų k. Jau būdamas devynerių, išvertė į ispanų k. O. Vaildo pasaką Laimingasis princas. Mokyklą pradėjo lankyti nuo 11 metų, iki tol mokytas privačiai namuose. 1914 m. šeima išvyko atostogų į Europą, tačiau dėl prasidėjusio Pirmojo pasaulinio karo apsigyveno Ženevoje. 1918 m. baigė Ženevos koledžą. Šeima iki 1921 m. gyveno Šveicarijoje ir Ispanijoje. Šioje šalyje susipažino su avangardizmo krypties atstovais G. Apollinaire ir F. T. Marineti. 1919 m. pabaigoje žurnale Grecia buvo išspausdintas jo pirmasis eilėraštis. 
1921 m. grįžo į Argentiną. Buenos Airėse pradėjo leisti žurnalus Prisma ir, vėliau,  Proa. 1923 m. išleido savo pirmąjį poezijos rinkinį. Tais pat metais vėl išvyko į Ispaniją, o 1924 m. – dar kartą grįžo į Argentiną. Bendradarbiavo su keliais literatūros leidiniais. 1930 m. susipažino su rašytoju A. B. Kasaresu, su kuriuo kartu parašė keletą kūrinių. 1937 m. išleido Argentinos klasikinės literatūros antologiją. 1940 m. jie, kartu su Argentinos rašytoja S. Ocampo, sudarė Argentinos fantastinės literatūros, o 1941 m. – Argentinos poezijos antologijas. Kartu su A. B. Kasaresu parašė detektyvinių apsakymų. 1950 m. išrinktas Argentinos rašytojų sąjungos prezidentu. 1955 m. rugsėjo 16 d. Argentinoje įvykus revoliucijai, kurios metu buvo nuverstas prezidentas Ch. Peronas, J. L. Borges buvo paskirtas Argentinos nacionalinės bibliotekos direktoriumi. Tuo pat metu beveik apako. Buenos Airių universitete dėstė vokiečių kalbą. 1979 m. už nuopelnus ispanakalbei literatūrai buvo apdovanotas prestižine Servanteso premija. Paskutiniais gyvenimo metais išleido poezijos rinkinių. 1986 m. išvyko į Ženevą. Šiame mieste po sunkios ligos tų pačių metų birželio 14 d. mirė. Palaidotas Ženevos Karalių kapinėse.
Jo kūrybai įtaką darė tokių rašytojų kaip Dantės, Migelio Servanteso, Franco Kafkos, H. G. Velso, Artūro Šopenhauerio kūriniai. Borchesas laikomas vienu iškiliausių XX a. rašytojų. Buvo apdovanotas įvairiomis tarptautinėmis premijomis.


== Šaltiniai ==