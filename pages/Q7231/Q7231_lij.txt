Reusa Luxemburg (Zamość, Polonia 1870 - Berlin 1920) a l'è stæta una socialista rivoluzionaia.


== Vitta ==
A l'ea nasciüa a Zamość in to Voivodato de Lublin, in te l'attuale Polonia, da famiggia ebraica. Dopo esse scappä in Svissera pe evitä a prexion, a l'aveiva frequentou l'Universcitæ de Zurïgo assemme a di atre figüe de spicco do socialismo. Contra ao naçionaliximo do Partio Socialista Polacco (PPS) a fondava, in to 1893, assemme a Leo Jogiches e Julian Marchlewski, a rivista Sprawa Robotnicza (A causa di laoei).
In to 1897 a l'ottegniva a çittadinansa tedesca e l'anno doppo a se iscriveiva ao Partio Socialdemocratico Tedesco (SPD). Questo o l'ea alloa, e o-o saieva stæto fin ao 1914, o ciü forte partio socialista d'Europa e o sö segretaio Karl Kautsky o vegniva consciderou l'erede e o continuatô de Marx e de Engels, detentô e custode de l'autentica dottrinna marxista, do marxismo ciü "puo" e ortodosso.
A scianco de Kautsky, Reusa Luxemburg a l'ea in polemica contra i riformisti, quande in to sö scrîto intitolou Riforma sociale o rivolusion? (1899) a piggiava risolutamente poxizion pe o segondo termine de l'alternativa.
Univa Reusa Luxemburg a Kautsky segge a comünna militansa politica, (sciübben che no fissan sempre in scintonia) segge unna vea e propia amicissia anche co a môggë Luise Kautsky. De questa amicizia n'è arestou unna lettera do 13 Zügno 1909 a Luise in ta quæ a fa un quadretto belliscimo de Levanto dove a se trovava pe unna breve villezzatüa.
Esponente de l'a sinistra do socialismo tedesco, a l'ha fæto propaganda pe a paxe a-o scciöppo da Primma guera mondiale, quande a se schierava con i paxifisti e assemme a Karl Liebknecht, in to 1915, a creava o Grüppo Internasionale, che o saieva diventòu in seguito a Lega Spartachista. Questa Lega in te un primo tempo a l'ea parte do Partio Socialdemocratico, poi do Partio Socialdemocratico Indipendente, prima de diventä o nücleo do Partio Comunista de Germania.
O 28 de zügno 1916 a Luxemburg, assemme a Karl Liebknecht, a vegniva arrestä doppo o fallimento de un sciopero internasionalista e condannä a dui anni de prexiôn. Durante questo periodo a scriveiva diversci articoli, compreiso A Rivolusion Rüscia, ch'o fa riferimento a-o pericolo de unna dittatüa bolscevica in Rüscia. In to 1919 a l'è stæta fra i protagonisti da rivolusion de Berlin. A l'è morta assascinä dopo esse stæta arrestä a-o fallimento da rivòlta.


=== Teorie de Reusa Luxemburg ===
Malgraddo a sö appartenensa ao movimento comünista, Reusa Luxemburg a l'è stæta critica in ti confronti di bolscevichi rüsci, perchè a sostegniva che ghe fisse o pericolo che sostituissen a dittatüa zarista no con unna democraçia do proletariato ma con unna atra dittatüa. In sostansa a l'ha previsto a degenerasion burocratica che avieva avüo o stato sovietico in te l'epoca de Stalin. In ta sö difeiza do marscismo "clascico" contra o revixioniximo riformista, a Luxemburg a l'ha svilüppou de importanti note personali: interamente sö l'è l'accento in sce a creativitæ de masse, in sce a sö spontaneitæ rivolusionaia che i dirizzenti do partio operaio no devan ni forsä, ni reprimme o bloccä in te unna "camixia de forsa burocratica". 
Pe a Reusa Luxemburg o compito do partio o l'è quello de indicä a via, ma l'inisiativa storica a l'è compito no do partio ma de masse: anche i passi fasci de un reale movimento operaio son storicamente ciü ütili dell'infallibilitæ de qualunque comitato centrale. Comme teorica a Luxemburg a s'è occupä fra i atre cose da question nazionale. Un di sö libbri o l'è Die Akkumulation des Kapitals, in to quæ a teoria marxista de l'accumulazion a s'allarga a unna spiegazion dell'imperialismo. In te un' atra opera, Pamphlet Junius, se tröva l'esprescion, diventä çelebre, socialismo o barbarie: in futüro i unici exiti poscibili saian l'instaurasion da societæ socialista o a barbarie. 
A Luxemburg a ritegniva che l'indipendensa da Polonia a saieiva stæta poscibile solo tramite unna rivolusion in Germania, Austria e Rüscia, e che a lotta contra o capitaliximo a füse ciü importante de l'indipendensa. A negava o diritto de autodeterminasion de naçioin, in disaccordo con Lenin. Questo disaccordo o no l'ha impedio però a Lenin de inviä ä Luxemburg unna copia do sö libbro Materialismo e Empiriocriticismo che a Luxemburg a reçensiva l'8 ottobre 1909 in sce Die Neue Zeit.


== Vôxe corelæ ==
Andrîa Còsta pioniere del socialismo l'Avanti!
Antonio Gramsci con partito comunista


== Atri progetti ==

 Wikimedia Commons a contêgne di files in sce Reusa Luxemburg