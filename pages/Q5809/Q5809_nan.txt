Ernesto Guevara (1928 nî 5 goe̍h 14 – 1967 nî 10 goe̍h 9) sī La-teng Bí-chiu ê 1-ê Marx-chú-gī kek-bēng-ka, gōa-kài chheng-ho· i hō-chò Che Guevara. I tī Cuba Kek-bēng tang-tiong tam-jīm tiōng-iàu ê kak-sek.
Guevara chhut-sì tī Argentina 1-ê tiong-sán kai-kip ê ka-têng. I-ha̍k-īⁿ pit-gia̍p chìn-chêng i lī-khui Buenos Aires khì Lâm Bí-chiu kok-tē lí-hêng; chit-ê keng-giām tùi i ê jîn-seng sán-sêng chiâⁿ tōa ê éng-hióng. I khì kah Cuba chham-ka Fidel Castro chhōa--ê "7 goe̍h 26 Ūn-tōng", in tī 1959 nî sêng-kong chiáng-ak tio̍h chèng-koân. I tī sin chèng-hú lāi-bīn tam-jīm kòe kúi-nā-ê ko-chân ê chit-ūi, chóng--sī soán-te̍k tī 1966 nî lī-khui Cuba khì kàu tē-saⁿ-sè-kài kok-ka chi-oān chó-phài kek-bēng. Thâu-khí-seng khì tī Congo Bîn-chú Kiōng-hô-kok, āu--lâi tī Bolivia. Tī hia Bí-kok Tiong-iong Chêng-pò-kio̍k tàu siat-kè 1-ê kun-sū hêng-tōng sêng-kong lia̍h tio̍h i, liáu-āu chiong i thâi--sí.
I kòe-sin liáu-āu miâ-siaⁿ ná lâi ná tōa, ē-sái kóng sī chē-chē siā-hōe-chú-gī kek-bēng ūn-tōng ê eng-hiông. Sīm-chí tī chi̍t-kóa-á tāi-ha̍k hāu-hn̂g mā bat sî-kiâⁿ tah i ê hái-pò.


== Gōa-pō· liân-kiat ==

Che, Guía y Ejemplo Archived 2011-09-10 at the Wayback Machine.