Il sanc al è un fluit dal cuarp specializât (tecnicamentri un tiessût), compost di un licuit clamât plasme, e di une part corpuscolâr fate di celulis dal sanc che a son in sospension dentri tal plasme. Lis celulis che a son tal sanc a son globui ros, o eritrocits, globui blancs, che a includin leucocits e linfocits, e plachetis o trombocits. Il plasme al è pe plui part aghe cun dentri proteinis in soluzion, sâl e altris sostancis, e al è il 55% dal intîr volum dal sanc. I mamifars a àn sanc ros, che al è di colôr ros brilant cuant che al è ossigjenât, par vie de emoglobine. Cierts animâi, come par esempli il Limulus polyphemus, un gjenar di masanetis, a doprin la emocjanine par puartâ l'ossigjen, invezit de emoglobine.
Lis celulis plui abondantis tal sanc a son i globui ros. Chescj a contegnin la emoglobine, une proteine che e conten fier e facilite il traspuart dal ossigjen di un puest dulà che e je abondance ai tiessûts che a'nd àn bisugne. La anidride carboniche e je invezit traspuartade dissiolte tal plasme. I globui blancs a judin a resisti a lis infezions e ai parassits, lis plachetis a son impuartantis pe coagulazion dal sanc.
Il sanc al cor ator tal cuarp par mieç de azion di pompe dal cûr. Il sanc arteriâl al puarte l'ossigjen de arie ispirade ai tiessûts dal cuarp, e il sanc venâl al puarte vie la anidride carboniche (o diossit di carboni), un prodot di scart dal metabolisim celulâr, fintremai ai polmons di dulà che e vignarà espirade.
L'agjetîf doprât pal sanc al à il prefìs emo- o emato-, che a vegnin de peraule grêc "αἷμα", che al vûl dî propi "sanc". La peraule sanc e ven fûr invezit dal latin sanguis, sanguinis.
Si podin in curt dâ chescj dâts numerics pal sanc uman:

i globui ros o eritrocits a son 4.2-6 milions par mm cubic;
i globui blancs o leucocits a son 4.000-10.000 par mm cubic;
lis plachetis o trombicts a son 200.000-300.000 par mm cubic;
il plasme al è il 55-60% dal sanc;
il plasme al è pal 90% aghe;
i globui ros a son costituîts pal 65% di aghe e pal 35% di sostancis solidis (95% di emoglobine e 5% di lipits, enzims);
il pês specific dal sanc al è di 1.055 kg/l;
il rapuart carboni/azot (C/N) tal sanc al è di cirche 3;
l'azot al costituìs il 10-14% dal sanc;
il fosfar tal sanc al è di 2.5-5.0 mg/dl tai adults e 4.0-7.0 mg/dl tai fruts.