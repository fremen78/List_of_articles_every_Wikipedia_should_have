Sir Winston Leonard Spencer Churchill (lair ing Oxfordshire, Inggris, 30 Novèmber 1874 – pati  24 Januari 1965 ing umur 90 taun) punika tokoh pulitik lan pangarang saking Inggris ingkang paling dipuntepangi mianangka Mahamantri Britania Raya nalika Perang Donya II. Peranipun minangka ahli strategi, orator, diplomat lan pulitisi misuwur ndadosaken Churchill salah satunggal saking tokoh paling gadhah prabawa ing sajarah donya. Nalika taun 1953, Churchil dipunanugrahi bebungah Nobel ing babagan literarur amargi sumbangan ingkang panjenenganipun paringaken salebetipun buku-buku karanganipun prakawis basa inggris lan sajarah donya.


== Mangsa timur ==
Nami kuluwarga Churchill ingkang sabeneripun inggih punika Spencer-Churchill (amargi panjenenganipun gadhah gayutan getih kaliyan kuluwarga Spencer), nanging dipunmilai kaliyan bapanipun, Lord Randolph Churchill, sadaya kuluwarganipun wiwit ngginakaken nama kuluwarga Churchill.
Winston Churchill punika keturunan saking kuluwarga Churchill sepindhah ingkang dipuntepangi kanthi wiyar, John Churchill, Duke Marlborough sepindhah. Bapanipun Winston, Lord Randolph Churchill, punika tokoh pulitik ingkang ugi wujud putra angka tiga saking John Spencer-Churchill, Duke Marlborough kaping 7. Ibu Winston punika Lady Randolph Churchill (Jennie Jerome), putrinipun jutawan Amérika Leonard Jerome.
Winston Churchill dipunwiyosaken ing Blenheim Palace ing Woodstock, Oxfordshire; panjenenganipun dipunwiyosaken tanpa persiapan nalika ibunipun milai ngalami kontraksi nalika saweg lelampahan kanthi kréta jaran.
Kadosdéné anak jaler sanèsipun ingkang asalipun saking kelas ingggil ing wekdal punika, mangsa alitipun kathahipun dipuntelasaken ing asrama sekolah. Salah satunggil anekdot ingkang kasebar wiyar inggih punika cariyos nalika Churchill nyerat ujian mlebet dhumateng Sekolah Harrow. Nalika ujian basa Latin, panjenenganipun namung nyerat titel, namanipun, nomer 1 lan titik. Sanadyan panjenenganipun dipuntampi mlebet, panjenenganipun dipunparingaken ing kelas kanggé murid ingkang boten gadhah prestasi, wulangan dipunkonsentrasikaken dhumateng basa Inggris, babagan wulangan ingkang dipunkuwaosi kanthi becil sanget déning Churchill. Sapunika, saben taun, sekolah Harrow maringi bebungah Churchill (Churchill essay-prize) kanggé karangan ingkang membahas topik ingkang sampun dipuntemtokaken sadèrèngipun déning kepala pérangan basa Inggris.
Ibunda Churchill (dipuntepangi ing wekdal punika minangka Lady Randolph) arang ngunjungi putranipun, sanadyan makaten Churchill tresna sanget lan kagum dhumateng ibunipun. Churchill asring nyerat layang, nyuwun dhumateng ibunnipun supados rawuh tilik utawi nyuwun dhumateng bapanipun supados ngidinaken panjenenganipun wangsul dhumateng griya. Sasampunipun Winston diwasa, gayutan antawisipun Winston lan ibunnipun dados langkung caket, saéngga gayutan kekalihipun langkung mèmper gayutan mbakyu kaliyan rayinipun lan rerèncangan ingkang kenceng.
Hubungan antawisipun Churchill lan bapanipun boten caket, sanadyan makaten panjenenganipun mesthi nggatosaken karir bapanipun. Nalika taun 1816, panjenenganipun mroklamiraken, "Bapa kula punika kanselir kauangan (Chancellor of the Exchequer) lan satunggal dinten samangké, kula ugi bakal nglampahaken prakawis ingkang sami." Panjenenganipun boten gadhah kathah rèncang nalika timur lan prakawis punika tansal dipunéling-éling. Churchill caket sanget kaliyan pangasuhipun, Elizabeth Anne Everest, lan sedhih sanget nalika Elisabeth tilar donya tanggal 3 Juli, 1895. Churchill mbayar biaya panguburanipun ing City of London Cemetery and Crematorium.
Prestasinipun ing Harrow boten saé, Churchill asring dipunukum amargi bijinipun ingkang ala lan dipunanggep boten ngupados sinau langkung becik. Prilakunipun ingkang indhepèndhen lan sipatipun ingkang asring mbaléla dados alangan kanggé nyinaoni mata wulangan klasik kados déné basa Latin lan sajarah Yunani kuna. Sanadyan makaten panjenenganipun nedahaken bakat agengipun ing mata wulangan sanès, kados déné sajarah, ing pundi panjenenganipun asring pikantuk biji ingkang saé piyambak. Churchill asring dipunanggep, utamaminipun amargi panjenenganipun piyambak gadhah anggepan makaten, gagal kanggé pikantuk prestasi ing sekolah. Nanging panjenenganipun naté gadhah prestasi kanthi dados jawara tetandhingan anggar ing sekolah.
Churchill naté dados anggota freemason watawis taun 1895, sapérangan wekdal sasampunipun bapanipun tilar donya dumugi watawis taun 1912.


== Dinas Militèr ==
Churchill tumut akadhemi militèr ing Sandhurst. Sasampunipun lulus nalika yuswa 20 taun, Churchill nggabung kaliyan bala minangka Subaltern (mèmper kaliyan pangkat letnan) ing regimen kavaleri Hussar IV (kanthi nama regimen Queen's Own). Regimen punika dipuntugasaken ing Bengaluru, India. Sasampunipun panjenenganipun dugi ing India, Churchill ngalami cidra ing pundhakipun.
Ing India, Churchill nelasaken sapérangan ageng wekdalipun dolanan polo. Situasi punika boten damel remen Churchill ingkang taksih anèm lan ngelak pangalaman militèr. Panjenenganipun wiwit pados kesempatan kanggé saged nggabung salebeting perang. Taun 1895, Churchill lan Reggie Barnes pikantuk idin tindak dhumateng Kuba kanggé dados pangamat perang antawisipun prajurit Spanyol lan gerilyawan Kuba. Churchill ugi pikantuk komisi kanggé dados korèspondhèn koran Daily Graphic. Churchill gambira sanget nalika panjenenganipun kalibat salebeting baku témbak sepindhahipun nalika ambal warsanipun ingkang kaping 21. Nalika salebeting lelampahan dhumateng Kuba, panjenenganipun sempat ngunjungi Amérikah Sarékat sepindhahipun lan dipuntepangaken dhumateng komunitas New York déning rèncang caket ibunipun, Bourke Cockran.


== Pranala njaba ==