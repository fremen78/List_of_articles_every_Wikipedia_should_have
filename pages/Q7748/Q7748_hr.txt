Pravo je ukupnost pravnih pravila, načela i instituta kojima se uređuju odnosi u određenoj društvenoj zajednici (pravo u objektivnom smislu). Njima su uređeni životni odnosi među ljudima, ali i odnosi ljudi prema društvenoj zajednici u kojoj žive i čijim pravilima se podvrgavaju. 
Pravo u subjektivnom smislu, su prava i obveze koje pojedincu (subjektu prava) daju i nameću propisi objektivnog prava.
Regulacija hrvatskog trgovačkog i građanskog prava počiva na načelu monizma.


== Pravna znanost ==
Pravna znanost je društvena znanost kojoj su glavni objekti proučavanja država i pravo. Pravna znanost izgradila je sustav koji obuhvaća niz posebnih pravnih znanosti.
Sustav pravne znanosti može se podijeliti u tri osnovne grupe:

grupa općeteorijskih pravnih znanosti - u njoj se izučavaju elementi koji su zajednički svim državama i svim pravnim sustavima, bez obzira na povijesno razdoblje, geografski položaj i sl.
grupa povijesnopravnih znanosti - proučava razvoj prava kroz povijest
grupa pozitivnopravnih znanosti - izučava konkretne pravne sustave koji postoje u sadašnjosti (pozitivnopravni sustavi)


== Pravni sustavi ==
Sustav prava je skup pravnih normi što postoje u nekoj državi. Naziva se još i pozitivnopravni sustav. Pravni sustav je uređena (sistematizirana) cjelina svih pravnih pravila. Elementi pravnog sustava su sljedeći:

pravni sustav kao cjelina
pravna grupa
pravna grana
pravni instituti (pravne ustanove)
pravno pravilo (pravna norma)


=== Grane prava ===
Ustavno pravo je grana prava koja proučava temelje na kojima počiva država, te slobode prava i dužnosti čovjeka i građanina.
Upravno pravo je grana prava koja proučava djelovanje tijela državne uprave i drugih državnih tijela i pravnih osoba s javnim ovlastima.
Upravno postupovno pravo
Financijsko pravo - uređuje osnove javnih prihoda i rashoda, poreza i proračuna.
Građansko pravo - uređuje građanskopravne odnose.
Stvarno pravo - skup pravnih pravila kojima se uređuju odnosi među ljudima povodom stvari.
Obvezno pravo - skup pravnih pravila kojima se uređuju oni društveni odnosi u kojim je jednu stranu (vjerovnika) ovlastila drugu stranu (dužnika) da traži neku činidbu, a druga strana je tu činidbu dužna izvršiti.
Nasljedno pravo - skup pravnih pravila kojima se za slučaj smrti jedne osobe - ostavitelja, uređuje prijelaz njene imovine (odnosno njezinih subjektivnih prava i obveza) na druge osobe - njezine nasljednike
Pravo intelektualnog vlasništva (autorsko pravo, pravo industrijskog vlasništva)
Obiteljsko pravo - skup pravnih pravila i načela kojima se uređuju obiteljski odnosi, tj. osobnopravni i imovinskopravni odnosi članova obitelji te članova obitelji prema trećim osobama.
Trgovačko pravo - skup pravnih pravila koja reguliraju subjekte trgovačkog prava (statusno trgovačko pravo ili pravo društava) i pravne poslove trgovačkog prava (ugovorno trgovačko pravo)
Kazneno pravo - Kazneno pravo (u širem smislu) je grana prava koja se odnosi na državnu vlast kažnjavanja (jus puniendi), a u širem smislu obuhvaća: 1) materijalno kazneno pravo, 2) kazneno procesno pravo, 3) izvršno kazneno pravo
Radno pravo je skup pravnih pravila kojim se uređuje sklapanje i prestanak radnih odnosa, prava i obveze subjekata u radnom odnosu, te ostala važna pitanja i modaliteti u radnom odnosu i u vezi s njim.
Socijalno pravo
Pomorsko pravo, Zračno pravo, Prometno pravo
Međunarodno pravo - uređuje odnose između subjekata međunarodnog prava: država, međunarodnih organizacija i pojedinaca (iako ne priznaju svi teoretičari pojedinca za subjekta ovog pravnog poretka)
Diplomatsko pravo
Konzularno pravo
Pravo međunarodnih ugovora
Svemirsko pravo
Međunarodno privatno pravo - sadrži pravila i načela za rješavanje privatnopravnih situacija s međunarodnim obilježjima
Građansko procesno pravo - uređuje postupanje sudova i drugih tijela, te prava i obveze stranaka.
Građansko parnično procesno pravo
Građansko izvanparnično procesno pravo
Međunarodno građansko procesno pravo
Stečajno pravo
Ovršno pravo
Crkvena prava i religijska prava

Kanonsko pravo
Šerijatsko pravo
Židovsko pravo


== Izvori prava ==
U kontinentalnom pravnom krugu (romansko-germanski pravni krug) izvori prava su sljedeći:

ustav
zakoni
podzakonski propisi
pravni običaji
načela prava
Nisu izvori prava, ali mogu služiti kao pomoćno sredstvo za utvrđivanje prava:

sudske odluke
pravna doktrina
Anglosaksonski pravni sustav (common law) naziva se još i precedentnim pravnim sustavom, jer su sudske odluke (presedani) izvor prava.
U međunarodnom pravu izvori prava su: 

međunarodni ugovori, odnosno međunarodne konvencije bilo opće ili posebne, koja ustanovljuju pravila,  koje izrijekom priznaju države u sporu;
međunarodni običaji kao dokaz opće prakse, prihvaćene kao pravo
opća načela prava priznata od civiliziranih naroda
kao pomoćno sredstvo za utvrđivanje pravnih pravila - sudske rješidbe te učenja pravnih stručnjaka različitih naroda


== Kodifikacija zakona ==
Postoje nepisani zakoni, ali takvi su previše arbitrarni, pa svaka država na svijetu posjeduje zakonodavno tijelo čija je glavna funkcija donošenje zakona. U Hrvatskoj se to tijelo zove Hrvatski sabor, a prema engleskoj riječi, takva tijela u drugim državama zovemo parlamentom.


== Pravo kao akademska disciplina ili kao zvanje ==
Provođenjem zakona se bavi sudska vlast, a ako se netko želi time baviti, potrebno je završiti odgovarajuću visoku školu (u Hrvatskoj Pravni fakultet), te položiti pravosudni ispit.
Pored sudske vlasti, zakone provode i tijela državne uprave koja se tijela uređuju propisima o sustavu državne uprave. Tijela državne uprave organizirana su u županijama i Gradu Zagrebu. Njihovo osnovno djelovanje je donošenje prvostupanjskih rješenja u području gospodarstva, ugostiteljstva, turizma, trgovine, rudarstva, poljoprivrede, obrtništva, građenja, socijalne skrbi i drugo.


== Vanjske poveznice ==
Hrvatski sabor
Ministarstvo pravosuđa
Vrhovni sud Republike Hrvatske
Ustavni sud Republike Hrvatske
Visoki trgovački sud Republike Hrvatske
Upravni sud Republike Hrvatske  Arhivirana inačica izvorne stranice od 12. travnja 2009. (Wayback Machine)
Međunarodni sud pravde u Haagu
Međunarodni kazneni sud za bivšu Jugoslaviju
Narodne novine