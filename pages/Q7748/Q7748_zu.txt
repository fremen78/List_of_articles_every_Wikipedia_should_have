Umthetho uyiqoqo lemiyalo eyenziwe futhi ephoqelelwa yizikhungo zomphakathi noma zikahulumeni ukuze zilawula ukuziphatha, incasiselo yomthetho eqondile iwudaba lwempikiswano endala.  Umthetho wake wachaziswa ngezindlela ezihlukahlukene ngokuthi uyinzululwazi nangokuthi ungubuciko bezobulungisa. Imithetho ephoqelelwa nguhulumeni ingenziwa yiqembu noma umuntu oyedwa wesishayamthetho, okuyisenzo esikhiqiza amagume; ingenziwa ibandla eligunundayo kukhiqizeke izimemezelo nezilawulelo; noma isungulwe abahluleli ngesandulelo, ngokuvamile ezindaweni zomthetho wabehluleli. Abantu abangasese bangakha izivumelwano ezibophayo ngokomthetho, ezihlanganisa izivumelwano zokulamula ezisebenzisa ezinye izindlela zokuxazulula izingxabano kunalezo ezisetshenziswa enkantolo. Ukwakhiwa kwemithetho ngokwayo kungathonywa umthetho-sisekelo, obhaliwe noma ongabonakali, kanye namalungelo abhalwe kuwo. Umthetho ubumba ezombusazwe, ezomnotho, umlando kanye nomphakathi ngezindlela ezahlukahlukene futhi usebenza njengomlamuli wobudlelwano phakathi kwabantu.
Izimiso zomthetho ziyahluka ngokwegunyandawo, njengoba ukwahluka kwazo kuhlaziywa ngokomthetho oqhathanisayo. Ngokwegunyamandla lomthetho wobuntu, isishayamthetho noma enye indikimba emqoka iyona eyakha umthetho. Ezimisweni zomthetho wabehluleli, Ã behluleli kungaba yibona abenza imithetho yokugcina besebenzisa isandulela, nakuba ngezinye izikhathi lokho kungachithwa inkantolo ephakeme noma isishayamthetho. Ngokomlando, umthetho wenkolo waba nethonya ezindabeni zezwe, futhi kuze kube sekhulwini lama-21, usasebenza kweminye imiphakathi yamakholwa. Umthetho weShariya osekwe ezimiselweni zamasulumani usetshenziswa ngesimiso somthetho esiyinhloko emazweni ambalwa, ahlanganisa elase-Irani nalase-Saudi Arabiya.
Ukujula komthetho kungankampulwa ngezindalangala ezimbili: umthetho wasobala uphathelene nohulumeni nomphakathi wonke, kuhlanganisa umthetho-sisekelo, umthetho wokuphatha, kanye nomthetho wobugebengu; kuyilapho umthetho wangasese uphathelene nemibango yomthetho phakathi kwabemelelwe emikhakheni efana nezivumelwano , impahla , ukugeja, ukuphambeka, nomthetho wezentengiselwano. Lo mehluko uyaqina emazweni anomthetho wobuntu, ikakhulu lawo anesimiso esihlukile sezinkantolo zolawulohlelo; ngokuphambene, ukuhlukanisa umthetho ngokuthi osobala nongasese kugagulwa kancane kumagunyamandla womthetho wabehluleli.
Umthetho uwumthombo wocwaningo lomlando womthetho, injulalwazi, isihlaziyo sezomnotho nomthetho wokuhlalisana. Umthetho uphinde uphakamise imibuzo ebalulekile neyindida ngokuphathelene nokulingana, ukulunga nobulungiswa.


== uMsukagama ==
Umsukagama welithi umthetho uvela esiqwini thetha , okuvela kuso isenzo sokuthetha esinezincazelo ezifana nokuqala icala, ukuthethisa (ukuthetha), nokukhipha isigqibo (isithetho). 


== Amaphatho ==