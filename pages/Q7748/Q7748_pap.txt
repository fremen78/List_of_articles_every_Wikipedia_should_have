Derecho of Derechi (na Corsou/Boneiro) ta un sistema di regla crea y aplica door di un institucion gubernamental of social pa regula comportacion, cual su definicion exacto ta suheto di debate continuo. E ta wordo describi tin biaha como ciencia y tin biaha como arte di husticia. E ta un situacion caminda e accion humano por wordo stroba of afecta y pa otro por wordo manteni, crea of restaura. Regla legal ta contribui na establecimento, mantenemento y restauracion di e estado di derecho den sociedad (orden legal). Actualmente derecho ta referi na un sistema di regla caminda e sociedad ta wordo ordena (ordo pa ley of ordenansa). Den ley ta poni kico bo mag y no mag di haci. Tambe ta para na ki manera bo tin cu hacie. Algun regla legal ta skirbi den e ley. Derecho ta contene semper un fuente legal. Derecho por wordo subdividi den diferente disciplina, asina yama rama di derecho. Cada rama di derecho ta forma un componente di estudio independiente cu coherencia mutuo den un estudio di derecho na un universidad of un hogeschool. 
Derecho ta duna diferente manera forma na politica, economia, historia y sociedad y ta sirbi como mediador den relacion di hende. 
Sistema legal ta varia entre pais y nan diferencia ta wordo analisa (den un estudio of un investigacion) den derecho comparativo. Den area legal civil un legislado of un otro organo central ta codifica y consolida un ley. Den e sistema di "common law" (derecho Ingles) un hues ta establece hurisprudencia fiho pa medio di precedente, aunke esaki por wordo anula pa un corte superior of pa e poder legislativo.. Historicamente ley religioso a influencia asunto secular y ainda ta wordo uza den algun sociedad religioso. Den diferente pais, manera Iran y Arabia Saudita, ta uza e ley di Sharia a base di e principionan Islamico como sistema legal primario. 
E alcance di derecho por wordo dividi den dos dominio. Derecho publico ta trata asunto di gobierno y sociedad incluyendo derecho constitucional, administrativo y penal. Derecho priva (civil) ta trata disputa legal entre individuo y/of organisacion den area manera contract, propiedad, acto ilicito y derecho di empresa. E distincion aki ta mas pronuncia den paisnan a base derecho civil, specialmente esnan cu tin un sistema separa di corte administrativo; contrario na esey e abismo entre derecho publico y derecho priva ta menos den huridiccion a base di "common law". 
Derecho ta brinda un fuente di investigacion cientifico di historia legal, filosofia legal, analisis economico legal y sociologia legal. Derecho tambe ta planta cuestion importante y compleho relaciona cu igualidad, ekidad y husticia.


== Filosofia di derecho ==
Filosofia di derecho ta generalmente conoci como hurisprudencia. Den hurisprudencia normativo ta haci e pregunta: kico derecho mester ta?, mienstras hurisprudencia analitico ta haci e pregunta: kico ta derecho?


=== Hurisprudencia analitico ===
Tabatin varios intento di produci un definicion di derecho universal cu ta aceptabel. Na 1972 Baron Hampstead a sugiri no por produci tal definicion asina. Mientras McCoubrey y White a bisa cu e pregunta 'kico ta derecho' simplemente no tin contesta. Glanville Williams a bisa cu e nificacion di e palabra "derecho" ta depende riba e contexto di e uzo di e palabra. El a bisa por ehempel cu "derecho comun contemporeano" y "derecho di municipio" tabata dos contexto na unda e palabra 'derecho' tabatin dos nificacion diferente y incompatibel.  Thurman Arnold a bisa cu ta obvio cu ta imposibel defini e palabra "derecho" y cu tambe ta obvio cu e lucha pa por defini e palabra ey no mester wordo bandona. Hampstead ta bisa cu ta posibel pa ta di opinion cu no ta necesario pa defini e palabra "derecho" (por ehempel door di pensa: "laga nos lubida generalisacion y ban riba e casonan".)
Un otro posibel definicion ta derecho ta un sistema di regla y guia cu ta wordo aplica pa institucion social pa maneha comportamento. Segun e teoria di The Concept of Law, e autor Hart ta argumenta cu derecho ta un "sistema di regla", mientras Austin a bisa cu derecho tabata "e mandato di un soberna respalda cu menasa di un sancion". Di otro banda, den e buki di Law's Empire di e autor Dworkin ta describi derecho como "un concepto interpretativo" pa logra husticia y e autor Raz ta argumenta cu derecho ta un autoridad pa intermedia e interesnan di hende. E autor Homes a bisa: "E profecia di loke realmente e cortenan lo haci, y nada mas pretencioso, ta loke ami kiermen cu derecho". Den su teoria di Treatise on Law e ta argumenta cu derecho ta un regulacion racional di cos cu generalmente ta trata di bienestar y cu ta wordo emiti pa tur hende encarga cu e cuido di e comunidad. E definicion aki tin elemento tanto positivista como naturalista.