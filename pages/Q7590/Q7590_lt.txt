Transportas, transportavimas – žmonių ar krovinių perkėlimas iš vienos vietos į kitą; taip pat ekonomikos šaka, kurioje prekės ir keleiviai gabenami iš vienos vietos į kitą. Žodis kilęs iš lotyniškų žodžių trans (per, skersai) ir portare (nešti, gabenti).
XXI a. daugiausiai krovinių pervežama jūromis (daugiau kaip 63 %), o keleivių - automobiliais (71 %).


== Transporto rūšys ir reikšmė ==
Transportas skirstomas į tris kategorijas:

oro (lėktuvai, dirižabliai, oro balionai, sraigtasparniai ir kt.),
žemės (automobiliai, traukiniai, motociklai, dviračiai ir kt.)
ir vandens (laivai, baržos ir kt.).
Taip pat transporto priemones skirstomos į dvi pagrindines grupes: 

motorinis transportas (automobiliai, motociklai, traukiniai, laivai, lėktuvai)
bemotoris transportas (dviračiai, buriniai laivai, sklandytuvai).
Esant transporto sutrikimams, sumažėja žmonių komunikacinės galimybės, patiriami ekonominiai nuostoliai pačiose įvairiausiose veiklos sferose. Kai transporto sistemos sutrikimai tampa nuolatiniais (pvz., grūstys miestuose, parkavimo vietų stoka), tai sudaro kliūtis racionaliam išteklių panaudojimui, mažina darbo pasidalinimą, neigiamai veikia aplinką, mažina žmonių ekonominę gerovę bei gyvenimo kokybę. Dalį susisiekimo poreikio, esant nepakankamiems transporto sistemos pajėgumams, gali kompensuoti elektroninės ryšio priemonės, tačiau ta dalis kol kas nedidelė.


== Europos Sąjungos politika ==
ES politika transporto srityje nukreipta dviem pagrindinėmis kryptimis:

transporto sektoriaus liberalizavimas bei komercializavimas, t. y., valstybės monopolijų naikinimas, decentralizavimas, infrastruktūros valdymo atskyrimas nuo vežėjo, konkurencijos skatinimas, privatizavimas, kiekybinių apribojimų naikinimas,
transporto paslaugų saugumo bei kokybės gerinimas, poveikio gamtai mažinimas.
Šiems tikslams pasiekti pasitelkiamas transporto įmonių licencijavimas ir bendrų standartų nustatymas. Licencijavimas yra priemonė, kuria vykdomas kokybinis transporto verslo ribojimas: tiktai nustatytus kriterijus atitinkančios įmonės gauna leidimą užsiimti šiuo verslu. Šie kriterijai yra kvalifikacija, reputacija ir finansinis pajėgumas. Taip pat transporto priemonės turi atitikti techninius bei gamtosauginius standartus.


== Šaltiniai ==


== Nuorodos ==
Lietuvos transportas