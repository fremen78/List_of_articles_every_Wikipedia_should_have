Järgeline ozr (latin.: Hordeum vulgare), vai muite ozr, om Tähkheiniden sugukundan, Ozran heimon üks'vozne heinäsine kazmuz. Kul'tivirudas läz 10 tuhad vozid.


== Ümbrikirjutand ==
Londuseline kazmuz om 30..60 sm kortte, kul'tursortuiden korktuz om 90 sanimetrhasai. Seikhed oma püštoiktad pal'had. Lapakod siledad lehtesed oma 30 sanimetrhasai pitte i 2..3 sm levette, om korvuzid alusenno. Sädab tähkid läz 10 sm pitte i pol'tošt sanimetrhasai sankte, jogahižen änik om üks'jäine. Tähkad oma kogotud koumin.
Pölüstoitase iče, no ristikoičii-ki pölüstoitand om voimusine. Änikoičeb kezakus-heinkus, küpsneb heinkus-elokus.
Vegetacine pord om 60..110 päiväd sorthu kacten. Semned voidas idäda +1..+3 C° lämudel, küpsneda +18 C° lämudel. Semetas ozimmaha paksumba kaiked.


== Kävutand ==
Kävutadas söndtavaraks, tehnižeks kazmuseks, sötkeks. Tarbhaine torhuz oluden keitandan täht. Tehtas ozrsurint. Ozran vill' mülütab trahmalad i äi ližakahid vauktušid, ka villän enamba pol't lähteb furažaks, sötlemha maižanduzživatoid.


== Ozrha sidodud vepsän tärtused ==
Ozražnik — ozraine leib.
Ozrma — palo ozran semendan jäl'ghe.
Rokkoi — nozol ozrpudr.
Surinik — kalitk ozraiženke südäimenke.


== Ozrha sidodud vepsän muštatiž ==

Ozr orahaižes, a laps' vagahaižes.


== Homaičendad ==