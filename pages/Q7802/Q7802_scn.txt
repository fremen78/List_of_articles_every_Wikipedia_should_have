Lu pani è un prudottu alimintari uttinutu dâ livitazzioni e succissiva cuttura d'un mpastu di farina di ciriali, acqua e cunnimenti.
Avi un postu funnamintali ntâ tradizzioni uccidintali comu cumpunenti primaria di l'alimintazzioni, ô puntu ca lu tèrmini stissu pò addivintari sinònimu di civu o di nutrimentu, nun nicissariamenti fìsicu.


== Ingridienti ==
Li rizzetti cchiù diffusi privìdinu a la ncirca dui parti di farina di frumentu e una d'acqua, 'n parti frischi e 'n parti pruvinenti d'un mpastu pricidenti (lèvitu naturali o pasta matri), ma nn'asìstinu nnummarèvuli varianti, pi tipu di farini usati 'n junta o 'n sustituzzioni di chidda di frumentu (p'asempiu granu turcu o sigali, ma videmma ligumi comu la soia), pi tipu di cunnimenti (quasi sempri è prisenti lu sali, ma macari ogghiu, burru, saimi e àutri grassi) o pi forma. Noltri 'n tèmpura ricenti è sempri cchiù diffusa l'abbitùtini di sustituiri lu lèvitu naturali cu lèvitu di birra, ca pirmetti na lavurazzioni e na livitazzioni cchiù lesti.


== La priparazzioni ==
La priparazzioni e lu cummerciu dû pani sunnu ê jorna nostri garantiti di na efficienti prudizzioni a liveddu nnustriali. Tradizzionarmenti pirò lu pani di casa vinìa priparatu n casa cu la cullabburazzioni di tutta la famigghia. La priparazzioni dâ pasta dû pani si facìa cu nu scanaturi, azziunatu cu na certa forza di n'uòmunu dâ famigghia. Comu lèvitu vinìa usatu lu criscenti, ca vinìa sarbatu e usatu di simana n simana pi la fabbricazzioni dû pani. La priparazzioni dû pani fattu n casa duna ô pani na cunsistenza e nu sapuri particulari, e lu pani si manteni pi na simana, cuntrariamenti ô pani nnustriali standard ca si manteni sulu du' jorna.   


== Ntô munnu ==
'N arcuni paisi mediu-urientali è diffusu l'usu di pani nun livitatu, o àzzimu. L' Abbrei lu màncianu 'n accasioni dâ cummimurazzioni dâ diàspora.