Leib om sömižprodukt, kudambad tehtas tahthan paštandan, purul ümbriradmižen vai räkištandan mahtusel. 


== Ümbrikirjutand ==
Leib om mugoi produkt, kudamban tahtaz mülütab jauhod i vet minimaližikš, oleleb rohlenzoittud sepil. Venämas lugetas leibäks leibtegesid enamba mi 500 grammad vedusenke i 19 % nepsudenke da sen enamba (GOST 32677-2014).
Ližatas eriližmagutesud leibän erasihe-se toižendoihe: kuminan jüväd, pähkmed, kuivatud vinmarj, künz'lauk, kurag, unikon i kunžutan semned. Ottas semnid čomitamha-ki leibäd.


== Kävutand ==
Voib söda leibäd eriži, no kävutadas kut ližaduz sömižes paksumb, sen aigan leibän supal om sömkalun sijas. Ližoidenke — voileib i sendvič. Voib lämbitada vai räkištada vähäižin leibäd edel söndad.
Järgeližen leibän sönd om kel'tud ristituile genetiženke celiakii-läžundanke elon hätkte glütenan olendan tagut. Heiden täht pästtas leibäd glütenata.


== Leibän toižendoiden vepsän nimed ==
Aganoikaz leib.
Mäkušk, nižunik — vauged leib, nižuleib.
Ozražnik — ozraine leib.
Paloleib — kazvatadud palokas'kel vill'.
Plot, leibplot — kubižen vai kehkran forman leib.
Pärp — pen' kehker leib.
Rungenik — rungekaz leib.
Teplik — pen' nižuleib, maged da ližadusidenke päpaloin.
Valik — rugižleib, mustleib.
Vasleib — leib vaumičemha vasad.


== Leibhä sidodud vepsän tärtused ==
Kezakeskust — leibätoi aigkeskust, konz edeližen satusen leib lopiše.
Korišk — kuiv leibän supalaine.
Kromaine — leibän päluine.
Teplikpada — astii peksmaha da seižutamha nižutahtast.


== Leibhä sidodud vepsän muštatišed ==

Eci, kut leibäd ecid, siloi löudad.
Kodihine kromaine om kal'hemb edahašt plotud.
Kuiv kromaine — koditomaine.
Leib da vezi — saldatan söm.
Mez' ei elä vaiše ühtel leibäl.
Minus leibäd jo om södud. (vähä ližad — ravaz mez' ičeze polhe)
Rahad da leib vellesed oma.
Sanoišpäi leibäd ed pašta.
Sen' eile leib, marj eile hein.
Sö kromaine, ka linned priha čomaine.
Tämbäi ed sö tulebid leibid.
Verhas aitas — enamb leibäd.


== Kacu mugažo ==
Pirg
Pirgaine


== Homaičendad ==