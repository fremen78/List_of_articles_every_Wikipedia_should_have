Mars adolah planet paliang dakek kaampek dari Matohari. Namonyo diambiak dari dewa parang Romawi, Mars. Planet iko acok dijuluki sabagai "planet sirah" dek tampak dari jauah barono kamerah-merahan. Iko disebabkan dek kabaradoan basi(III) oksida di parmukaan planet Mars. Mars adolah planet babatuan dengan atmosfer nan tipis. Di parmukaan Mars terdapat kawah, gunuang barapi, lambah, gurun, jo tudung es. Periode rotasi jo siklus musim Mars saroman jo Bumi. Di Mars, tagak Olympus Mons, gunuang paliang tinggi di Tata Surya, jo Valles Marineris, lambah paliang gadang di Tata Surya. Salain itu, di balahan utaro terdapat cekungan Borealis nan maliputi 40% parmukaan Mars.


== Ciri fisik ==

Mars punyo jari-jari sakitar satengah dari jari-jari Bumi. Planet iko kurang padek bilo dibandiangan jo Bumi, dan hanyo mampunyoi sakitar 15% volume jo 11% massa Bumi. Lueh parmukaannyo labiah ketek dari jumlah wilayah kariang di Bumi. Mars labiah gadang daripado Merkurius, tapi Merkurius labiah padek. Akibaiknyo kaduo planet mampunyoi tarikan gravitasi nan hampiang mirip di parmukaanâ€”dan tarikan Mars labiah kuek sakitar kurang dari 1%. Ukuran, massa, jo gravitasi parmukaan Mars barado "di antaro" Bumi jo Bulan (diameter Bulan hanyo satangah dari Mars, samentaro Bumi duo kalinyo; Bumi sambilan kali labiah gadang dari Mars, jo Bulan ciek per sambilannyo). Kanampakan parmukaan Mars nan sirah-jingga diakibaikan dek kabaradoan besi(III) oksida, nan labiah dikenal jo namo hematite.


== Geologi ==
Badasarkan pengamatan orbit jo pamariksaan terhadap kumpulan meteorit Mars, parmukaan Mars tadiri dari basalt. Babarapo bukti manunjuakan bahasonyo sabagian parmukaan Mars mampunyoi silika nan labiah kayo daripado basalt biaso, dan mungkin mirip jo batu-batu andesit di Bumi. Sabagian gadang parmukaan Mars dilapisi dek debu besi(III) oksida nan maagiahnyo kanampakan sirah.
Pado maso kini, Mars indak mampunyoi medan magnet global, tapi hasil pangamatan manunjuakan bahaso sabagian kerak planet termagnetisasi, jo medan magnet global parnah ado pado masa lalu. Salah ciek teori nan diumuman pado tahun 1999 jo dipareso ulang pado Oktober 2005 (dengan bantuan Mars Global Surveyor) manunjuakan bahasonyo ampek miliar tahun nan lalu, dinamo Mars baranti bafungsi jo maakibaikan medan magnetnyo mailang. Ado pulo teori bahasonyo asteroid nan sangaik gadang parnah mahantam Mars jo mamatian medan magnetnyo.


== Rujuakan ==