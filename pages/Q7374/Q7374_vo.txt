Hiel ‚Sir Alfred Joseph Hitchcock’ (1899 gustul 13 - 1980 prilul 29) äbinom filmotirejidan ä ⸗jafädan Linglänik (poso i Lamerikänik) vemo flunilabik sekü metods omik stüla tenidik (‚thriller’ e ‚suspense’). Pos karier gudik in Linglän, äfealotädom lü ‚Hollywood’ ed ädagetom tatäti Lamerikänik ün 1956, do äblebon i reigäb Linglänik. Ärejidom filmotis plu luldegis dü karier mäldegyelik, de timäd filmota müätik da ut filmota spiköl jü ut kölafilmota. El ‚Hitchcock’ äbinom balan rejidanas benosekikün ä sevädikünas dü lifüp okik, e jünu blebom sevädik ä pöpätik.
Famik sekü sev e kaen ela Hitchcock tefü tenid, biomagodems omik gebons mödo dredi e fomäli, e sevädons sekü cog „sägälik“ okas. Suvo jonons pösodis nedöbik dü dinäds, kelis no kanons bemastön ud igo suemön.
El ‚Hitchcock’ pämotom e pädugälom in ‚London’, in Linglän. Äprimom rejidanakarieri okik ün 1922 in Linglän, ab sis 1939 ävobom ledino in Lamerikän. El ‚Hitchcock’ e famül omik ädalabons farmi labü nem ‚Cornwall Ranch’ ü „Belalad“ su bel finü ‚Canham Road’, love zif: ‚Scotts Valley’, in Kalifornän, de 1940 jü 1972. Äremons domi telid finü 1942 su süt: ‚Bellagio’, nüm: 10957, in ‚Los Angeles’, visü el ‚Bel Air Country Club’. El ‚Hitchcock’ ädeadom sekü leläsikam roinas ün 1980.
El ‚Rebecca’ äbinom filmot teik oma, kel ägeton premi: ‚Oscar’ as filmot gudikün, do filmots votik fol oma pimobons; el ‚Hitchcock’ neai ägetom premi rejidana gudikün. Ägetom premi: ‚Irving Thalberg’ sekü lifaduinod okik ün 1967.


== Literat ==