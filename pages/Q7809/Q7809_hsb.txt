UNESCO (jendźelsce United Nations Educational, Scientific and Cultural Organization, serbsce Kubłanska, wědomostna a kulturna organizacija Zjednoćenych narodow) je mjezynarodna organizacija a zdobom jedna wot 17 dźělnych organizacijow Zjednoćenych narodow (UN). Ma swoje sydło we francoskej stolicy Parisu. Tuchwilu ma wona 195 čłonskich statow – nimo 193 njewotwisnych čłonow Zjenoćenych narodow z wuwzaćom Liechtensteina su to Cookowe kupy, Niue a Palestinske awtonomne teritorije. Zwjazkowa republika Němska je wot lěta 1951 z čłonom.
UNESCO je so dnja 16. nowembra 1945 wot 37 załoženskich statow w Londonje załožiła a spěchuje mjezynarodnje kubłanje, wědomosć a kulturu kaž tež komunikaciju a informaciju. Prěni generalny direktor bě Julian Huxley, tuchwilna direktorka je wot oktobra 2017 Francozowka Audrey Azoulay.
W preambli zrěčenja rěka: „Přetož nastawaja wójny w myslach ludźi, dyrbi so tež měr w myslach zakótwjeć.“
Jedne z najznaćišich skutkowanskich polow organizacije je škit a zarjadowanje kulturneho, přirodneho a imaterielneho herbstwa čłowjestwa. K tomu zaměrej hlada wona lisćinu swětoweho herbstwa.


== Wotkazaj ==

Webstrony organizacije