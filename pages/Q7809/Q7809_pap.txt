E United Nations Educational, Scientific and Cultural Organization (UNESCO) ta un agensia spesialisá di Nashonnan Uni establesé na 16 di novèmber 1945. E t'ei pa kontribuí na pas i seguridat i promové kolaborashon internashonal via edukashon, siensia, i kultura pa fortalesé rèspèt universal pa hustisia, e aplikashon di lei, i derecho humano huntu ku libertatnan fundamental proklamá den e statuto di Nashonnan Uní. E ta e susesor di e "International Commission on Intellectual Cooperation" di Liga di Nashonnan.


== Karibe Hulandes ==


=== Miembro asosiá ===
Na 1983 tur seis isla konstituyente di Antias Hulandes, awor konosí komo Karibe Hulandes, a optené e status di miembro asosiá di UNESCO i a instituí un komishon nashonal ku sede na Kòrsou. Despues ku Aruba a separa foi di Antias Hulandes na 1986 el a djoin UNESCO komo miembro asosiá dia 20 di òktober 1987. Paisnan Kòrsou i Sint Maarten ta bira miembro asosiá dia 25 di òktober 2011 despues di e disolushon di Antia na 2010. 


=== Komishon nashonal ===
Aruba, Kòrsou i Sint Maarten tin kada uno un komishon nashonal di UNESCO instalá ku ta resortá bou di ministerio di Enseñansa of ministerio di Kultura di e respektivo teritorio i, na nan turno, bou di ofisina supregional di UNESCO na Kingston, Jamaica. E komishonnan aki ta ofresé finansiamentu pa proyektonan sosial i kultural na organisashonnan den nan teritorio. Pa loke ta trata e temanan di UNESCO, e islanan Boneiru, Sint Eustatius i Saba ta kai komo entidatnan públiko di Hulanda bou di e komishon nashonal hulandes.


== Herensia Mundial ==
Un aktividat konosí di UNESCO ta su programa di herensia mundial. Desde 1972 UNESCO ta stimula e preservashon di herensia mundial (ingles: World Heritage, hulandes: Werelderfgoed) dor di laga e komishon di herensia mundial kompilá un lista di herensia mundial. E lista aki ta enserá biennan inmóbil ku ta poseé balor eksepshonal i universal pa naturalesa i kultura. Aktualmente tin 1031 monumento riba e lista di herensia material di UNESCO, di kual 48 ta wòrdu konsiderá menasá.
Di Karibe Hulandes ta aparesé riba e lista aki e zona históriko di Willemstad, su sentro i waf. Otro ophetonan nominá pa subi e lista ta e Parke Marino di Boneiru i e sistema di plantashi den e zona west di Kòrsou, konosí komo Bandabou.