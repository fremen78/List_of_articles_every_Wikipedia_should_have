Portuges (português o língua portuguesa) es un lingua romanica (de la grupo ibero-romanica) cual es la sola lingua ofisial de Angola, Brasil, Capo Verde, Gine-Bisau, Mosambic, Portugal e San Tome e Prinsipe. Lo es un de la linguas ofisial de Gine Ecuatoral, Macau e Timor Este. Portuges e creoles portuges es ance parlada en la India Portuges antica: Goa, Damao, Diu, e Dadra e Nagar Haveli, en la Unia Indian aora e per multe comunias de migrantes ci parla portuges en partes variosa de la mundo. Papiamentu, un creol con influe portuges, es parlada en la Isolas ABC. Creol capoverdean es la creol portuges parlada la plu comun. La state de la lingua en Galisia es controversal, consernante ce un parte de la sosia galisian e alga linguistes considera los parte de la sistem lingual galego-portuges.
Portuges es un parte de la grupo ibero-romanica cual ia evolui de alga dialetos de latina poplal en la Rena de Galisia medieval, e ia reteni alga fonolojia celta. Con plu ca 200 milion parlores nativa, portuges es la propre lingua ses de la plu popular en la mundo, la lingua european tre en termas de parlores nativa, e la lingua romanica du, sola suprapasada par la espaniol. Lo es un lingua major de la emisfera sude. Lo es ance la lingua la plu parlada en America Sude e la du en American latina, seguente espaniol. Lo es un lingua ofisial de la Uni European, Mercosur, la Organiza de la Statos American, la Comunia Economial de Statos de Africa Ueste, e la Uni African.


== Fonolojia ==
Fonolojia portuges es simil a linguas como franses (spesial de Québec), la linguas galo-italica, ositan, catalan e franco-provensal; no como espaniol, cual es simil a sarda e dialetos italian sude. Alga descrive la fonolojia de portuges como un misca de espaniol, galo-romanica (pe franses) e la linguas de Italia norde (spesial genoves), ma con un influe plu profonda celta.
Lo ave un masima de nove vocales bocal, du semivocales e dudes-un consonantes, an si alga varias de la lingua ave min fonemes. Lo ave ance sinco vocales nasal, cual alga linguistes regarda como alofones de la vocales bocal.


== Jeografia ==
Portuges es la lingua nativa de la majoria de brasileras e portugeses, e la 00.8% de la popla de San Tome e Prinsipe ia indica en la conta de abitores de 1991 ce sua lingua nativa ia es portuges. Cisa 75% de la popla de Angola parla portuges como lingua nativa, e 85% es plu o min fluente seguente la conta de abitores de 2007. Portuges ave ance parlores nativa en Gine-Bisau (30% de la popla) e la creol fundida sur portuges es comprendeda par totas. On no ave datos sur Capo Verde, ma casi tota la popla es bilingual, e la popla monolingual parla un creol fundida sur portuges.
On ave comunias de migrores de lingua portuges en multe paises incluinte Andora (15.4%), Bermuda, Canada (400,275 persones en la conta de abitores de 2006), Franses (900,000 persones), Nion (400,000 persones), Jersi, Namibia (sirca 4–5% de la popla, xef refujadas de Angola a norde de la pais), Macau (0.6% o 12,000 persones), Suiz (196,000 persones en 2008), Venezuela (554,000) e Statos Unida (0.35% de la popla o 1,228,126 parlores).
En alga partes de la pasada India portuges, pd Goa e Daman e Diu, la lingua es ancora parlada par 10 000 persones. En 2014, s 1500 studiantes ia es aprendente portuges en Goa.


== Ance vide ==
Linguas romanica