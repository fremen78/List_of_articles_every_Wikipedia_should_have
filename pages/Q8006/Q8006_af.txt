Akira Kurosawa (Japannees: 黒澤 明, 23 Maart 1910 – 6 September 1998) was ’n Japannese rolprentregisseur, -vervaardiger en -draaiboekskrywer. Hy word beskou as een van die belangrikste en invloedrykste rolprentmakers in die geskiedenis van die rolprentwese; hy het 30 rolprente geregisseer in sy loopbaan van 57 jaar.


== Loopbaan ==
Kurosawa het in 1936 in die rolprentbedryf betrokke geraak ná ’n kort loopbaan as skilder. Nadat hy jare lank as mede-regisseur en draaiboekskrywer gewerk het, het hy sy debuut as regisseur in 1943 tydens die Tweede Wêreldoorlog gemaak met die gewilde aksieprent Sanshiro Sugata (ook bekend as Judo Saga). Ná die oorlog het Drunken Angel (1948) hom ’n gerekende regisseur in Japan gemaak. Een van die hoofspelers was die toe onbekende akteur Toshiro Mifune. Die twee mans het later nog 15 prente saam gemaak. Sy vrou, Yōko Yaguchi, het ook in een van sy prente gespeel.
Rashomon, waarvan die première in Augustus 1950 in Tokio was, weer met Mifune in, het op 10 September 1951 in ’n verrassende wending die Goue Leeu op die Venesiese Rolprentfees gewen en is daarna in Europa en Noord-Amerika uitgereik. Die sukses van die prent het gemaak dat die Weste vir die eerste keer kennis geneem het van Japannese rolprente, en dit het weer gelei tot die erkenning van ander Japannese rolprentmakers. Regdeur die 1950's en vroeë 1960's het Kurosawa sowat een prent per jaar geregisseer, onder meer ’n paar wat goed ontvang is soos Ikiru (1952), Seven Samurai (1954) en Yojimbo (1961). Ná die middel 1960's het hy baie minder produktief geraak, maar sy latere werk het sy laaste twee epiese prente ingesluit: Kagemusha (1980) en Ran (1985). Hy het nog pryse gewen, onder meer die Palme d'Or vir Kagemusha – meer dikwels oorsee as in Japan.
In 1990 het hy die Oscar ontvang vir sy lewensbydrae tot die rolprentbedryf.
Hy is ná sy dood deur die tydskrif AsianWeek en CNN aangewys as "Asiër van die Eeu" in die kategorie Kuns, Letterkunde en Kultuur. Hy is genoem "een van die (vyf) mense wat in die afgelope 100 jaar die meeste bygedra het tot die verbetering van Asië".


== Filmografie ==
Van Kurosawa se werk sluit in:


=== As regisseur ===


=== As vervaardiger ===
Vir die volgende prente wat Kurosawa geregisseer het, het hy ook kresiet as vervaardiger ontvang:

Stray Dog (assistent-vervaardiger)
Throne of Blood (mede-vervaardiger)
The Lower Depths (vervaardiger)
The Hidden Fortress (mede-vervaardiger)
The Bad Sleep Well (mede-vervaardiger)
Yojimbo (mede-vervaardiger)
Sanjuro (mede-vervaardiger)
High and Low (mede-vervaardiger)
Red Beard (mede-vervaardiger)
Dodesukaden (uitvoerende vervaardiger en vervaardiger)
Kagemusha (vervaardiger)


== Verwysings ==


== Eksterne skakels ==
Akira Kurosawa in die Internet-rolprentdatabasis

 Wikimedia Commons het meer media in die kategorie Akira Kurosawa.
 Hierdie artikel is vertaal uit die Engelse Wikipedia