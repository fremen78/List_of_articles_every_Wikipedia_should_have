Akira Kurosawa (jaapani keeles 黒澤 明 Kurosawa Akira; 23. märts 1910 Tōkyō – 6. september 1998 Tōkyō) oli jaapani filmirežissöör ja -produtsent. Ta on väljaspool Jaapanit tõenäoliselt tuntuim Jaapani režissöör.


== Elukäik ==
Kurosawa oli peres kaheksas ja noorim laps. Vanim vend ja vanim õde olid tema sünni ajaks juba suureks kasvanud ja kodunt lahkunud, üks vend oli surnud, nii et Kurosawa kasvas üles kolme õe ja ühe vennaga. Isa Isamu pärines samuraiperekonnast ja töötas Jaapani armee kehalise kasvatuse instituudi põhikooli direktorina. Ema Shima oli pärit kaupmeeste perest.
Isa laskis Kurosawal õppida klassikalist jaapani kultuuri, näiteks kalligraafiat ja mõõgavõitlust, kuid oli avatud ka kaasaegsele, eriti filmikunstile. Ta julgustas lapsi filme vaatama, pidades nii teatrit kui ka kino hariduse jaoks väärtuslikeks.
Akirast neli aastat vanem vend Heigo Kurosawa hakkas tööle tummfilmidele teksti pealelugejana ning saavutas sellega isegi teatud kuulsuse, aga helifilmi tulekuga ei läinud tema oskusi enam vaja, ta jäi tööta ja lõpetas 1933. aastal elu enesetapuga. Kõigest neli kuud hiljem suri ka tema vanim vend, jättes Akira hoolitsema kolme õe eest.
Ta töötas algul maalikunstnikuna, kuid 1936. aastast hakkas tegelema filmidega. 1943. aastal valmis tema esimene film. Kuigi tema tuntumad filmid pärinevad 1950. ja 1960. aastatest, jätkas ta filmitegemist kõrge eani.
Tema tuntumate filmide tegevus toimub 13.–17. sajandi Jaapanis, kuid ta on teinud filme ka kirjandusteoste järgi (Dostojevski "Idioot", Shakespeare'i "Kuningas Lear" ja "Macbeth").


== Tunnustus ==
1951. aastal võitis ta filmiga "Rashōmon" Kuldlõvi Veneetsia filmifestivalil ja 1976. aastal parima võõrkeelse filmi Oscari filmiga "Dersu Uzala". 1990. aastal pälvis ta elutöö Oscari (Honorary Academy Award).
Aastal 1982 anti talle Elutöö Kuldlõvi.
1999. aastal valis CNN Kurosawa 20. sajandi suurimaks aasialaseks kunsti, kirjanduse ja kultuuri kategoorias.


== Isiklikku ==
Kurosawa abiellus 21. mail 1945 filminäitleja Yōko Yaguchiga. Pärast abiellumist loobus Yōko näitlemisest. Abielust sündis kaks last: 20. detsembril 1945 poeg Hisao ja 29. aprillil 1954 tütar Kazuko.
Kurosawa on külastanud ka Eestit.


== Filmid ==


== Viited ==


== Välislingid ==

Akira Kurosawa News and Information