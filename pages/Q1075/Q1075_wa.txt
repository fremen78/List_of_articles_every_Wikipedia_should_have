Li coleur d' ene sacwè k' on rwaite, c' est l' sinsåsion kel cervea rçût a pårti des ouys, ki provént del wachlire del loumire ki rispite foû di ç' sacwè la. Les sôres di coleurs vont do rodje (avou l' pus grande longueur di wachlire, å violé (avou li pus ptite), et on les pout vey totes, par ôre, dins l' airdiè.


== Sôres di coleurs ==
Li manke di coleurs :
blanc : ene sacwè est blanc cwand i riboute totes les wachlires del loumire do solea.
noer : ene sacwè est noer cwand i leye amoussî totes les wachlires del loumire do solea.
Les coleurs soûmintreces.
bleu
rodje
djaene.
Les maxheyès coleurs
bleu + rodje => brune.
rodje + djaene = orandje.
djaene et bleu = vete (Wiccionaire => vir droci)
blanc + noer = gris.
rodje + blanc = rôze


== Les tons ==
(metous do pus foncé å pus clair)

 
Tons do blanc
blantchåd. (F. crème)
blankinasse (F. blanc cassé)
Tons do djaene :
djaene frumint (Inglès gold).
djaene cocu = djaene vif.
djaene citron
djaenåsse
Tons do rodje :
rodje vif
incarnåt (Inglès magenta)
rodje ampône (a pô près l' minme)
rodjåsse
Tons do vete
vert sapén.
vert foye
vert schite
verdåsse
verdinaesse
vert-di-gris
vert sôdård
tons do bleu :
bleu schaye
bleu-bijhe (coleur di sacwants colons d' tape)
bleu waisse = bleu rwè
bleu marene
bleu cir
 
Tons do rôze.
rôze påpåd.
rozlant (F. vermeil).
tons do brun
brun eruni.
morea, morete.
brun caki
brun caramel
brun schite
baije
mineme (brun rossea) 

tons do gris
årdjinté gris.
tons måve / violé
violé
måve
måve clawson
tons do rosse
pwel-di-carote
rossea, rossete.
tons do noer
noer waisse (bleu foncé foirt foncé)


== Coleur des biesses ==


=== tchivås ===

bay : bruns poys sol coir avou ene noere caime, et des noers poys å dbout des pates (F. bai)
on gris roncén / ene grijhe cavale : poys bruns, noers et blancs maxhîs (F. aubère)
on blanc tchvå; trûté: avou des ptitès rossetès taetches, so ene blanke cote.


=== vatches ===
 
cabolêye vatche u cafloreye vatche: avou do blanc et ene ôte coleur, pa grossès taetches (did la, li spot : gn a nole cabolêye vatche ki n' åye des taetches).
ene cabolêye bleu, ene cafloreye bleuwe : ene vatche blanke et bleuwe (F. Pie-bleue).
ene cabolêye rodje, ene cafloreye rodje : ene vatche blanke et rodje (F. Pie-rouge).
ene cabolêye rodje, ene cafloreye noere : ene vatche blanke et noere (F. Pie-noire).


=== colons ===
bleu-bijhe
mayté


=== taetches (so les biesses u les oujheas) ===
agaesse (avou des grandès taetches noer et blanc)
moxhi noers pwels dins on blanc poyaedje u l' contråve.
tapiné u mayté tote pititès taetches.


== Coleurs do vizaedje, del pea, des tchveas, des mousmints. ==


=== Vizaedje ===
rayi do solea (F. bronzé).
rozlant.
blanc-moirt, blanc come on moirt.
bladje, bladjot (raece u mwaijhe santé), siblari (mwaijhe santé).


=== Pea ===
 
morea, morete (come les Moritanyins).
cabolé (metisse).


=== Mousmints ===
Lomaedjes des mousmints di sacwantès coleurs :

cote, taeye ås poes (pitites rondès taetches).
tchimijhe ås carimadjoyes, carimadjoylêye.


== Sicolodjeye et coleurs ==


=== Dins l' cåzaedje di tos les djoûs ===
Les coleurs sont ene sacwè ki fwait rispiter des sintimints muchyîs sordivintrinnmint. On pout vey çoula : 
Dins l' lomaedje des coleurs : insi, e walon, des novelès coleurs, po les mousmints prindèt rade des nos e francès (baije). E l' arabe marokin, li no des coleurs, minme tote simpe est dit e francès, å mitan d' ene fråze pår arabe.
E Senegal, les Peuls, on peupe di l' aschate do dezert ni vlèt nén k' on deye k' i sont noers. I fåt dire k' i sont rodjes.


=== Essegnreçté des coleurs ===


==== Simboles djenerås ====
Po les publicisses, tote les coleurs sont assoçnêyes dins l' parfond d' nos-minmes, a des sacwès :

les djaenes foncés et l' orandje, a l' esté, et å solea (riclames po les vacances)
les bleus clairs å froed (riclame po les frigos, les edjaloes).
li rôze ås radjoûs amoureus (waibes pornos)
li blanc al purté (dins les imådjes rilidjeuses).
li noer å diåle.


==== Simboles politikes ====
li vete al nateure et ås pårtis ecolos.
li bleu waisse (bleu rwè) ås pårtis catolikes.
li rodje ås comunisses et ås socialisses. Dins les waibes et les afitches, po fé rexhe des mots k' i fåt di tote foice riwaitî.
li brun ås pårtis del foite droete (nazi, fachisses, recsisses).
li rodje et l' djaene, c' est les coleurs-essegnes del Principåté d' Lidje, riprinjhes sol drapea walon.


== Hårdêye difoûtrinne ==
Les coleurs e walon (prezinté e l' inglès).


== Sourdants ==