Iiro Nokkala (s. 24. helmikuuta 1997 Kuusankoski) on suomalainen pesäpalloilija, joka edustaa Jyväskylän Kiriä. Hänet tunnetaan monipuolisena ulkopelaajana ja taitavana vaihtolyöjänä.
Nokkalan pääsarjaura alkoi hänen kasvattajaseurassaan Kouvolan Pallonlyöjissä vuonna 2016. Hän edusti Pallonlyöjiä kauteen 2022 saakka. Viimeisellä kaudellaan Kouvolassa Nokkalan vastuu jäi aiempaa vähäisemmäksi, joten hänet lainattiin kesken kauden neljäksi otteluksi Imatran Pallo-Veikkoihin. Kaudeksi 2023 Nokkala siirtyi Joensuun Mailaan yksivuotisella sopimuksella. Lokakuussa 2024 hän siirtyi 1+1-vuotisella sopimuksella Jyväskylän Kirin joukkueeseen.
Nokkala on nuorempana menestynyt sulkapallossa. Pesäpallon ohella hän toimii padelvalmentajana.


== Lähteet ==