Louis Daniel Armstrong (1901–1971) var en amerikansk jazzmusiker (trompetist og sanger).
Armstrong er en av tidenes mest berømte jazzmusikere med betydelig ansvar for jazzens utvikling fra lokal dansemusikk i New Orleans til verdensomspennende kunstform. Han ble kjent under kjælenavnene «Satchmo» (kort for «satchelmouth» på grunn av sitt brede smil), «Satch» og «Pops». Han hadde en dyp, grov stemme til dels beskrevet som basso profondo (dyp bass) eller baryton.
Hans ensembler fra 1920-årene fikk avgjørende innflytelse, og opptakene fra denne perioden blir regnet blant tidenes ypperste jazzinnspillinger. Hans duetter med Ella Fitzgerald 30 år seinere er også blitt klassikere, og i 1968, da helseproblemer omtrent hadde satt en stopper for hans karriere som jazzmusiker, opplevde han stor suksess med What a Wonderful World. Denne melodien kan neppe kalles jazz, men er meget karakteristisk for Armstrongs positive og optimistiske holdning.
Armstrong var kanskje like kjent for sin karismatiske tilstedeværelse på scenen og den hese stemmen som for sitt trompetspill. Hans innflytelse strakk seg langt utover jazzmusikken, og ved slutten av karrieren i 1960 ble han ansett som en sterk innflytelse på populærmusikken generelt. 
Armstrong var en av de første virkelig populære afrikansk-amerikanske artistene hvis hudfarge var sekundær til hans musikk i det sterkt rasedelte USA. Hans artisteri og personlighet ga ham en tilgang til de øvre lag av det amerikanske samfunnet som på den tiden var svært uvanlig for en svart mann. 


== Barndom og ungdom ==

Louis Armstrong vokste opp i fattigstrøkene i New Orleans. Faren forlot familien mens Louis var liten, og moren overlot oppdragelsen av Louis og hans søster Beatrice til sin egen mor. 
Louis lærte seg å spille kornett på en forbedringsanstalt for unge gutter. Han likte å følge etter musikkorpsene som marsjerte gjennom byens gater, og plukket opp musikalske innflytelser overalt. Etterhvert fikk han jobber som musiker på elvebåtene og i tvilsomme konsertlokaler. Sitt første faste engasjement fikk han som tenåring i orkesteret Fate Marable.
Da han var 21 år gammel møtte han Minney Barnley, som han giftet seg med. Seremonien ble holdt i en liten kirke i Louisiana, og kun den nærmeste familien og to av deres gode venner var med på seremonien. Minney døde dessverre kort tid etter av en kraftig lungebetennelse. 
Armstrong var senere gift flere ganger.


== Karriere ==

Louis Armstrong fikk i 1919 jobb som kornettist i Kid Orys jazzband. Tre år seinere fikk han sjansen til å reise til Chicago som var blitt jazzens hovedstad, da han fikk engasjement i Joe «King» Olivers Creole Jazz Band. Oliver som lenge hadde hjulpet den unge trompetisten, lot ham ta mange solopartier, og Armstrong utviklet raskt en egen stil. Det var i denne perioden Armstrong fikk gjøre sine første plateinnspillinger. Det var også nå han giftet seg for annen gang, med Olivers vokalist Lil Hardin.  
I 1924 sluttet han hos Oliver og reiste til New York for å spille trompet hos Fletcher Henderson. Allerede året etter var han tilbake i Chicago der han startet sine egne grupper The Hot Five og The Hot Seven og fikk stor suksess med sine nyskapende arrangementer. Det var på denne tida han utviklet sin berømte scat-sangstil, angivelig fordi han glemte teksten på en sang. 
De neste 40 årene reiste Armstrong verden rundt med ulike orkestre av variable størrelser og oppnådde en enorm popularitet. Fra 1947 turnerte han med ei gruppe på seks musikere under navnet The All Stars. Blant musikerne var datidens fremste jazzmusikere, på ulike tidspunkt blant andre Jack Teagarden, Earl Hines, Barney Bigard, Edmond Hall, Trummy Young, Arvell Shaw, Billy Kyle, Marty Napoleon, Big Sid Catlett, Cozy Cole og Barrett Deems.
Louis Armstrong holdt mange tusen konserter verden over, spilte inn hundrevis av plater og deltok i 30 filmer. 63 år gammel hadde han en storslager med popsangen Hello Dolly. Armstrong fremførte også sangen fra filmen James Bond i hemmelig tjeneste (1968) med George Lazenby i hovedrollen. Den het «We Have All the Time in the World» og var skrevet av John Barry 
(melodi) samt Hal David (tekst).
I 1971 døde Armstrong av et hjerteinfarkt, 69 år gammel. Han bodde da i Corona i Queens i New York City.


== Sanger ==
En del av de mest kjente sangene Armstrong framførte, mange av dem tradisjonelle:

Ain't Misbehavin'
Alexander's Ragtime Band
April in Paris
Autumn in New York
Back Home Again in Indiana
Basin Street Blues
Big Butter and Egg Man
Blue Moon
Blueberry Hill
C'est si bon
Cool Yule
Do You Know What It Means to Miss New Orleans?
Dream a Little Dream of Me
East of the Sun (and West of the Moon)
El Choclo
Georgia on My Mind
Gone Fishin'
The Gypsy in My Soul
Heebie Jeebies
Hello, Dolly!
Hey Lawdy Mama
I Wonder
It's Been a Long, Long Time
Jeepers Creepers
A Kiss to Build a Dream On
(Up A) Lazy River
Let's Call the Whole Thing Off
Let’s Do It, Let’s Fall in Love
Mack the Knife
Moon River
Moonlight in Vermont
Muggles
Muskrat Ramble
Nobody Knows the Trouble I've Seen
Now You Has Jazz
On a Little Bamboo Bridge
On the Sunny Side of the Street
Pennies from Heaven
Potato Head Blues
Red Sails in the Sunset
Rockin' Chair
Shine
Skokiaan
Sometimes I Feel Like a Motherless Child
St. James Infirmary Blues
St. Louis Blues
Standing on the Corner (Blue Yodel No. 9)
Stardust
Stars Fell on Alabama
Summertime
Takes Two to Tango
That Lucky Old Sun
That's My Desire
There Must Be Somebody Else
Uncle Satchmo's Lullaby
La Vie en rose
Walkin' My Baby Back Home
We Have All the Time in the World
West End Blues
What a Wonderful World
When the Saints Go Marching In
When You're Smiling
Winter Wonderland
Zip-a-Dee-Doo-Dah


== Filmografi i utvalg ==
1943 – Cabin in the Sky
1947 – New Orleans
1956 – Fint folk flørter
1957 – Satchmo the Great
1958 – The Five Pennies med Danny Kaye
1961 – Paris Blues med Duke Ellington
1969 – Hello, Dolly


== Minnesmerker ==
Flyplassen i hans hjemby, New Orleans, har fått navnet Louis Armstrong International Airport. Byen har også et museum viet Armstrongs innsats og et tennisstadion som bærer hans navn.
Louis Armstrong besøkte Norge flere ganger. Høsten 1952 spilte han på Colosseum kino i Oslo, og i 1960 opptrådte han i Nordstrandhallen. Han har fått en stjerne på Hollywood Walk of Fame og er gjerne kjent som jazzens far.


== Referanser ==


== Eksterne lenker ==
(en) Offisielt nettsted 
(en) Louis Armstrong – kategori av bilder, video eller lyd på Commons 
(en) Louis Armstrong – galleri av bilder, video eller lyd på Commons 
(en) Louis Armstrong på Internet Movie Database 
(sv) Louis Armstrong i Svensk Filmdatabas 
(da) Louis Armstrong på Filmdatabasen 
(da) Louis Armstrong på danskefilm.dk 
(da) Louis Armstrong på danskfilmogtv.dk 
(da) Louis Armstrong på Scope 
(fr) Louis Armstrong på Allociné 
(en) Louis Armstrong på AllMovie 
(en) Louis Armstrong hos The Movie Database 
(en) Louis Armstrong hos Internet Broadway Database 
(en) Louis Armstrong på Apple Music 
(en) Louis Armstrong på Discogs 
(en) Louis Armstrong på MusicBrainz 
(en) Louis Armstrong på Spotify 
(en) Louis Armstrong på Songkick 
(en) Louis Armstrong på Last.fm 
(en) Louis Armstrong på Genius — sangtekster 
(en) Louis Armstrong på AllMusic 
Louis Armstrong på Facebook 
Louis Armstrong på YouTube 
Louis Armstrong på X (tidligere Twitter)