Laisva valia – sąvoka, išreiškianti idėją, kad racionalūs veikėjai gali kontroliuoti savo sprendimus bei veiksmus, t. y. įgyvendinti laisvą pasirinkimą. Požiūrį į laisvą valią apsprendžia santykio tarp laisvės ir priežasties supratimas, bei gamtos dėsnių priskyrimas priežastiniams – deterministiniams. Įvairios filosofinės kryptys laisvą valią traktuoja skirtingai, priklausomai nuo to, ar visi įvykiai yra (iš anksto) apibrėžti (determinizmas ar indeterminizmas), taip pat determinizmo atveju, ar laisva valia gali su juo koegzistuoti (suderinamumo klausimas, angl. compatibilism vs incompatibilism). Pvz., asmuo, palaikantis determinizmą bei laisvos valios nesuderinamumą (incompatibilism), teigtų, kad visata yra deterministinė, dėl ko laisvas pasirinkimas nėra įmanomas.
Laisvos valios sąvoka yra svarbi religiniame, etiniame ir moksliniame kontekste. Pvz., laisvos valios sąvoka religiniu aspektu reikštų, kad visagalė dievybė nedaro įtakos individualių asmenų valiai ir pasirinkimams. Etikoje, laisvos valios sąvoka būtų prielaida laikyti asmenis morališkai atsakingais už savus veiksmus. Mokslo srityje, laisvos valios egzistavimas reikštų, kad kūno, įskaitant smegenis ir protą, veiksmai negali būti pilnai apibrėžiami vien remiantis fiziniu priežastingumu.
Laisvos valios klausimas yra vienas pagrindinių filosofijoje nuo pat jos pradžios, į kurį atsakymas tebeieškomas.


== Papildomam skaitymui ==
Daniel C. Dennett „Reflections on FREE WILL“, 2014-01-26 [1] Archyvuota kopija 2014-01-31 iš Wayback Machine projekto.
Eddy Nahmias , Stephen Morris , Thomas Nadelhoffer & Jason Turner, 2005, “Surveying Freedom: Folk Intuitions about free will and moral responsibility,” Philosophical Psychology, 18, pp 561–584 [2] Archyvuota kopija 2009-11-22 iš Wayback Machine projekto.