Ulice U Zlaté studně na Malé Straně v Praze je asi 100 metrů dlouhá úzká ulice, která je pokračováním Sněmovní ulice od domu U Pěti kostelů, podle kterého nazvali sousední Pětikostelní náměstí. Nachází se tu slavný hotel U Zlaté studně, který byl v roce 2011 v anketě amerického portálu TripAdvisor vybrán jako nejlepší na světě. Součástí hotelu je restaurace Terasa u Zlaté studně, která vyhrála anketu Maurerův Grand Restaurant 2012 jako nejlepší česká restaurace. V hotelu byla rezidence dánského astronoma Tycha Braha (1546–1601) a v letních měsících mohou hoteloví hosté využít soukromý vchod císaře Rudolfa II. do zahrad pražského hradu.


== Historie a názvy ==
Ulice vznikla ve středověku, vedla ní cesta k jižnímu vstupu do Pražského hradu. Na konci ulice je původně renesanční Dům U Zlaté studně, který v 16. století postavil italský architekt Ulrico Aostalli de Sala (česky Oldřich Avostalis). Název má podle zlaté studně v původním domě. V roce 1820 vytvořil litinový reliéf studny umístěný nad vchodem domu český sochař Josef Malínský (1756–1827). Názvy ulice se měnily:

původně – „Pod valy hradu pražského“
od poloviny 18. století – „Pětikostelní“
od roku 1871 – „Sněmovní“
po vytvoření Velké Prahy v roce 1922 – „U Zlaté studně“.


== Budovy, firmy a instituce ==
středisko sociálních služeb – U Zlaté studně 1
hotel U Zlaté studně – U Zlaté studně 4
restaurace Terasa U Zlaté studně – U Zlaté studně 4


== Odkazy ==


=== Reference ===


=== Externí odkazy ===
 Obrázky, zvuky či videa k tématu U Zlaté studně na Wikimedia Commons