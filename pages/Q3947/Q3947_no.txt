Det hvite hus er den amerikanske presidentens embedsbolig. Navnet brukes også metonymisk om presidentens stab eller regjering.


== Bygningen ==

Det hvite hus er beliggende i den nordvestlige delen av Washington, D.C., på adressen 1600 Pennsylvania Avenue. Huset ble vedtatt bygget i 1790 og president George Washington og byplanleggeren Pierre L'Enfant valgte stedet sammen. Arkitekten ble valgt i en konkurranse med James Hoban som vinner, og grunnstenen ble lagt 13. oktober 1792. James Hobans design tok utgangspunkt i Leinster House, et slott i Dublin, som nå er hovedsete for det irske parlamentet. Husets nåværende navn ble gjort offisielt av Theodore Roosevelt i 1901, før den tid het det «Executive Mansion». Begrepet «Det hvite hus» er imidlertid blitt brukt uformelt siden 1811.
Første gang en president bodde i huset var i 1800. Under den britisk-amerikanske krig ble bygningen i 1814 satt i brann av britiske soldater og kun ytterveggene sto igjen. Huset ble gjenoppbygget og veggene ble malt hvite for å dekke over merkene etter brannen.
Mellom 1949 og 1952 ble huset renovert av Harry S. Truman. En stor del av bygningsverket er i dag under jorden. Komplekset inkluderer:

132 rom
35 baderom
4 etasjer
412 dører
147 vinduer
28 ildsteder
8 trapper
3 heiser
en tennisbane
en bowlingbane
en kinosal
en løpebane
et svømmebasseng
Jacqueline Kennedy, president John F. Kennedys kone, fikk gjennomført en omfattende restaurering av huset i tiden 1961–1963.


== Institusjonen ==

Det hvite hus fungerer ikke bare som presidentens embedsbolig, men også som hans kanselli. Kanselliet (kjent på engelsk som Executive Office of the President) består av presidentens nærmeste stab og et antall støtteavdelinger. Mye av staben holder til i vestfløyen i Det hvite hus, der presidentens kontor, kalt «The Oval Office», også befinner seg.


== Referanser ==


== Eksterne lenker ==
(en) Offisielt nettsted 
(en) Offisiell blogg 
(en) White House – kategori av bilder, video eller lyd på Commons 
(en) White House – galleri av bilder, video eller lyd på Commons 
Executive Office of the President Arkivert 14. januar 2009 hos Wayback Machine.
Avdelinger i Det hvite hus Arkivert 15. januar 2009 hos Wayback Machine.
Video fra Det hvite hus
Slideshow med bilder av presidentene Arkivert 22. oktober 2009 hos Wayback Machine.