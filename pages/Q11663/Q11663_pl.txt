Pogoda – stan atmosfery w danym miejscu i czasie; w szerszym ujęciu – warunki meteorologiczne na danym obszarze. Ogół zjawisk pogodowych na danym obszarze w okresie wieloletnim (przynajmniej 30 lat) określany jest jako klimat. O ile nie jest podane inaczej termin pogoda jest rozumiany jako pogoda na Ziemi.
Jej stan określają składniki pogody (czyli fizyczne właściwości troposfery):

temperatura powietrza,
ciśnienie atmosferyczne,
wilgotność,
natężenie promieniowania słonecznego (insolacja)
prędkość i kierunek wiatru,
zachmurzenie i rodzaj chmur,
opady i osady atmosferyczne – ich rodzaj i wielkość,
zjawiska atmosferyczne np. burze,
czasami podaje się także stężenie alergenów w powietrzu.
Badaniem zjawisk pogodowych zajmuje się meteorologia, ich przewidywaniem dział meteorologii – synoptyka. Dane meteorologiczne zbierane są przez stacje meteorologiczne. W Polsce sieć tych stacji obsługiwana jest przez Instytut Meteorologii i Gospodarki Wodnej.


== Pogoda poza Ziemią ==
Pojęcie pogody stosowane jest także do zjawisk zachodzących na innych ciałach niebieskich, np. na Słońcu czy Jowiszu.


== Zobacz też ==
mapa synoptyczna
rekordy klimatyczne
prognoza pogody
pogoda kosmiczna


== Przypisy ==