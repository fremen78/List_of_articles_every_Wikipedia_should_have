Turbookružní křižovatka (TOK, nazývaná také spirálová či spirálovitá) je zvláštním typem okružní křižovatky (kruhového objezdu) – jedná se o takovou okružní křižovatku, která má 2 nebo více jízdních pruhů a jízdní pruhy na okružním pásu jsou uspořádány spirálovitě. Tím je vyloučen výskyt průpletových úseků, což zlepšuje bezpečnost, kapacitu a plynulost provozu na takové okružní křižovatce. Křižovatka je osazena dopravním značením usměrňujícím provoz na křižovatce a může být vybavena i fyzickými bariérami (např. obrubníky) oddělujícími jednotlivé jízdní pruhy.


== Typy ==
Mezi podtypy TOK patří:

základní TOK
typ „vejce“ (pro jeden přímý dopravně významný směr)
typ „koleno“ (pro jeden lomený dopravně významný směr)
spirálovitá TOK (dva významně zatížené směry)
rotorová TOK (velké dopravní zatížení – 3 okružní jízdní pruhy)
typ „propnuté koleno“ – T křižovatka s větší intenzitou provozu v přímém směru
typ „hvězda“ – T křižovatka s rovnoměrnou intenzitou provozu ve všech 3 směrech


== Rozšíření ==

První experimenty s turbookružními křižovatkami se objevily v 80. letech ve Spojeném království, odtud se rozšířily zejména do Německa, Nizozemska a Belgie; dále však i do Česka, Polska, Španělska, Slovinska či Maďarska.
V Česku se turbookružní křižovatky nacházejí mj. v Brně, Českých Budějovicích, Olomouci, Prostějově či Valašském Meziříčí – celkem se jedná asi o 10 realizací. Ředitelství silnic a dálnic však plánuje výstavbu dalších v rámci plánovaných projektů.
TOK se navrhují zejména na dopravně významných komunikacích, případně u prstencovitých dálničních mimoúrovňových křižovatek.


== Provoz ==
TOK vyžaduje od řidičů, aby byli rozhodnuti, kam na křižovatce pojedou a podle toho se zařadili do příslušných jízdních pruhů. To vyžaduje i dobrou navigaci na dopravním značení před křižovatkou. TOK většinou neumožňují po křižovatce „kroužit“, některé neumožňují ani jet zpátky stejným směrem.


=== Rizika pro cyklisty ===
Turbookružní křižovatky s dvěma a více pruhy v každém proudu mohou zvýšit riziko konfliktů mezi automobily a cyklisty – není-li cykloinfrastruktura vedena separátně – mimo jízdní pruhy.


== Odkazy ==


=== Reference ===


=== Literatura ===
ČSN 73 6102 Projektování křižovatek na pozemních komunikacích


=== Související články ===
Kruhový objezd


=== Externí odkazy ===
 Obrázky, zvuky či videa k tématu turbookružní křižovatka na Wikimedia Commons 
Turbo‑okružní křižovatky v České republice, Silnice-Železnice, 21. 11. 2014
Metodika pro navrhování turbo-okružních křižovatek