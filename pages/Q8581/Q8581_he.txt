תומאס וסטרמן "טום" וולף (באנגלית: Thomas Westerman "Tom" Wolf; נולד ב-17 בנובמבר 1948) הוא איש עסקים ופוליטיקאי אמריקאי חבר המפלגה הדמוקרטית, שכיהן כמושל פנסילבניה בשנים 2015–2023.


== ביוגרפיה ==
וולף נולד ביורק שבפנסילבניה. הוא סיים את לימודיו התיכוניים ב-1967. לאחר מכן סיים תואר ראשון בדרטמות' קולג' ב-1972, תואר שני בפילוסופיה באוניברסיטת לונדון ב-1978, ולבסוף דוקטורט מהמכון הטכנולוגי של מסצ'וסטס (MIT) ב-1981.
לאחר סיום לימודיו, החל לעבוד וולף עבור "Wolf Organization Inc.", חברה בבעלות משפחתו העוסקת בבניית חומרים ובסיסה ביורק. ב-1985 רכש את החברה יחד עם שני שותפים. הוא גם שימש כחבר במועצת פיתוח כלכלי בוועדה החקיקתית לבתי ספר עירוניים של פנסילבניה. לאחר שמכר את חברתו לחברת השקעות ב-2006, מונה על ידי המושל הדמוקרטי של פנסילבניה, אד רנדל, למזכיר מחלקת המיסים של פנסילבניה, ושירת בתפקיד זה מאפריל 2007 עד נובמבר 2008.
בכוונתו הייתה להתמודד למשרת מושל פנסילבניה ב-2010, אך מיאן לעשות כן בעקבות שאיפתו לרכוש מחדש את חברתו הקודמת, שעמדה בפני פשיטת רגל. לבסוף רכש וולף את החברה וניהל אותה.
באפריל 2013 הודיע על כוונתו לרוץ בבחירות למושל פנסילבניה. לאחר שזכה במועמדות הדמוקרטית, הביס את המושל המכהן טום קורבט, חבר המפלגה הרפובליקנית, ברוב של 54.93% ממניין הקולות מול 45.07% ליריבו. ב-20 בינואר 2015 הושבע רשמית לתפקידו, נבחר פעם נוספת בבחירות 2018. לאחר שמונה שנים בתפקיד, עקב הגבלת קדנציות, תמה כהונתו כמושל.
במהלך כהונתו קידם לגליזציה של מריחואנה רפואית וחתם על 2,540 חנינות, יותר מכל מושל אחר בתולדות המדינה, רוב החנינות הוענקו לאסירים שנשפטו על עבירות סמים ובפרט עבירות על החזקה ושימוש במריחואנה. 
כמו כן, קידם חוק שאוסר על רשויות במדינה להתקשר עם עסקים המחרימים את ישראל. 


== חיים אישיים ==
וולף נשוי לפרנסס, אומנית וציירת שמן. הם התחתנו ב-1975 לזוג שתי בנות. הוא חבר בכנסייה האפיסקופלית.
ב-2016 הודיע כי אובחן בסרטן הערמונית בשלב מוקדם ולכן זה לא משפיע על שגרת העבודה שלו. הוא טופל וב-2017 הודיע כי הרופאים אישרו שהוא בריא לחלוטין. [1]


== קישורים חיצוניים ==

 אתר האינטרנט הרשמי של טום וולף
 טום וולף, ברשת החברתית פייסבוק
 טום וולף, ברשת החברתית אקס (טוויטר)
 טום וולף, ברשת החברתית אינסטגרם
 טום וולף, סרטונים בערוץ היוטיוב
טום וולף, מושל מדינת פנסילבניה
טום וולף, בפייסבוק


== הערות שוליים ==