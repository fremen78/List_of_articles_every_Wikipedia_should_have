Timttiwin Imunn (s tnglizt: United Nations) tga tamaddast tagraɣlant ittuṣkan 24 ukṭubr 1945 ɣ tɣrmt n San Fransisku tawmrikt ḍarat n umgaru amaḍlan wis sin, afad ad tssrṣu afra ɣ umaḍal. Ɣ tizwiri nns tumy ɣar 51 n iwunak igmamn, yili gis ɣilad 193. Asɣim nns amaddud illa ɣ Manhatn, Nyu Yurk, ilin dars isaritn yaḍn ɣ Junif, Nayrubi, d Fyina.
Zzɣ iwttasn imzwura n tmaddast; asḍrer n ufra d tlwit ɣ umaḍal. Asussn s izrfan ufgan d uḥṭṭu nnsn, assbɣs n tnfli tanamunt d tdmsant, aḥṭṭu n twnnaḍt, assujd n twisi i imadann ɣ idɣarn n imnɣan d twaɣitin tigamanin, assdus n umyawas agraɣlan, assdus n tuqniwin n tiddukla d tagmat gr tmura n umaḍal.
Tssilɣ tmaddast n tmttiwin imunn s sḍis ingmamn : Agrad amatay, Asqqim n ufra, Asqqim admsan d unamun, Asqqim n tmasnalt, Tasnbaḍt tagraɣlant n tɣdmt d tnflust tamatayt.
Llant sḍist tutlayin tunṣibin ɣ tmttiwin imunn : Tanglizt, taɛṛabt, tasblyunt, tafṛansist, tamandarint d trusit, mac ɣar tanglizt d tfṛansist ayd igan tutlayin n twuri.
Zzɣ usggʷas 2017, iga ubrtqqiz Unṭunyu Gutiris anflus amatay n tmttiwin imunn.


== Amzruy ==


=== Dat 1945 ===
Dat ad tili tmaddast n tmttiwin imunn, ttuskarnt tmaddasin tigraɣlanin yaḍnin afad ad ssrṣunt afra ɣ umaḍal, zun d tamunt tagrbṛlamant, tettusnulfa ɣ usggʷas 1889, d usira agraɣlan n ufra, ittuskar ɣ usggas 1891, nna yiwsn ɣ uskku n taszrft n ufrru unzig (taszrft n lahay) ɣ usggʷas 1899. Ḍaṛt n umgaru nnalnt tmaddasin ad akkʷ asnulfu n tmaddast tagraɣlant n twuri d tmaddit n tmttiwin.
Tettuska tmaddit n tmttiwin ɣ usggas 1919 s ussgmḍ n waɣan n firṣay : awttas nns iga t uḥḍḍu n ufra. Ar tswuri gr 1919 d 1939. Maca tiffulsa nns "tetturẓa" s umgaru amaḍlan wis sin. I ussntl n tzrrawt ad, d ussrsl n yan usayrar amaynu n umsawal agraɣlan, isumr uslway n Marikan frunklin ruzfilt ad tettuskir kra n tmaddast tagraɣlant tamaynut.


=== Ḍaṛt 1945 ===


== Isaɣuln ==