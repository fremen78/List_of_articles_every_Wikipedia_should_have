E Organisashon di Nashonnan Uní (UNO) òf simplemente Nashonnan Uní (UN) ta un organisashon internashonal ku su metanan ta kooperashon den lei internashonal, seguridat internashonal, desaroyo ekonómiko, progreso sosial, derechonan humano, i pas mundial. A forma Nashonnan Uní na 1945 despues di e Di Dos Guera Mundial pa remplasá e liga di nashonnan, pa stòp guera entre paisnan i pa proveé un plataforma pa diálogo. E ta kontené hopi organisashon supsidiario ku ta kumpli su mishonnan.
E organisashon tin 193 miembro for di 14 di yüli 2011. Práktikamente tur pais independiente ku ta haña rekonosementu internashonal ta miembro di e organisashon. For di nan sede prinsipal na New York i nan sede regional na Ginebra, Viena i Nairobi, e miembronan di Nashonnan Uní i e organisashonnan spesial di Nashonnan Uní ta tuma desishon riba asuntunan básiko di mundu i eventonan global durante reunionnan regular. For di fin di añanan 90 e organisashon tambe a kuminsá enfoká mas riba desaroyonan interno i kon Nashonnan Uní por krese huntu ku e demanda pa un método nobo di kolaborashon global.