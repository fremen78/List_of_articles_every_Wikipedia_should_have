För den permanenta tribunalen, se Internationella brottmålsdomstolen.

Internationella krigsförbrytartribunalen för det forna Jugoslavien (ICTY) är en domstol i Haag i Nederländerna som har till uppgift att åtala och rannsaka misstänkta krigsförbrytare från det forna Jugoslavien.
Tribunalen upprättades 1993 av FN:s säkerhetsråd med stöd av VI kap, artiklarna 36 och 37, FN-stadgan.
Tribunalen är uppdelad på tre kammare (Trial Chamber) och en appellationskammare (Appeals Chamber), som dömer i överklagade domar eller beslut meddelade av de övriga tre. I varje kammare tjänstgör tre ordinarie domare som kan förstärkas med upp till sex tillfälliga domare. Appellationskammaren består av sju ordinarie domare, varav fem ordinarie domare från ICTY och två från Internationella Rwandatribunalen (ICTR). Dessa sju domare utgör även appellationskammaren för ICTR. Varje överklagande prövas av fem domare.
Tribunalen dömer enskilda personer som begått krigsförbrytelser i det tidigare Jugoslavien sedan 1991. Tribunalen har sitt säte i Aegonpalatset i Haag och har hittills väckt åtal mot 161 soldater, generaler och politiska ledare. 120 anklagade har hittills fått sin dom, däribland den bosnienserbiska presidenten Biljana Plavšić som avtjänat sitt straff på svenska fängelset Hinseberg. I Haag stod även den före detta presidenten i Serbien, Slobodan Milošević, åtalad för brott mot mänskligheten och krigsförbrytelser.
Åtta serbiska militärer eller paramilitärer dömdes 1996 av krigsförbrytartribunalen för våldtäkt av muslimska fångar hållna i ett fångläger i Foča i sydöstra Bosnien-Hercegovina. En av dem som klagade till den lokale polischefen, Dragan Gogovic, blev själv våldtagen av honom.


== Åtalade (litet urval) ==
Rahim Ademi – kroatisk general 
Milan Babić – serbisk politiker  († 5 mars 2006)
Tihomir Blaškić – kroatisk general 
Slavko Dokmanovic – kroatienserbisk politiker 
Vlastimir Đorđević – serbisk general 
Ante Gotovina – kroatisk general, frikänd 
Goran Jelisić – serb 
Dragan Jokić – bosnienserb 
Radovan Karadžić – montenegrin,  tidigare president för Republika Srpska
Momčilo Krajišnik – bosnienserb,  tidigare premiärminister i Republika Srpska
Milan Milutinović – serb,  president i Serbien 1998-2002, frikänd
Dragomir Milošević – bosnienserb 
Slobodan Milošević – serb,  Jugoslaviens president, Serbiens president († 11 mars 2006)
Ratko Mladić – bosnienserb,  general
Biljana Plavšić – bosnienserb,  tidigare president för Republika Srpska
Vojislav Šešelj – serb 
Sefer Halilović – bosnier, frikänd 
Zoran Ristic – serb 
Slobodan Praljak – kroatisk general  († 29 november 2017)


== Se även ==
Internationella brottmålsdomstolen
Jugoslaviska krigen
Internationella avvecklingsmekanismen för FN:s brottmålstribunaler


== Källor ==
Christian Palme, Om ondskan i vår tid : Sökandet efter rättvisa på Balkan (1992)
https://www.dn.se/nyheter/varlden/karadzic-hotar-bojkotta-rattegang-i-haag/


=== Fotnot ===


== Externa länkar ==
Tribunalens officiella webbplats