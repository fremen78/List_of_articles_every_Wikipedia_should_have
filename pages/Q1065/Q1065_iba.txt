Gerempung Bansa Beserakup (Jaku Inggeris: United Nations (UN)) nya sebengkah organisasyen entarabansa diplomatik enggau politik ti tuju ti dipadahka iya nya dikena nyaga pemaik enggau pengelikun entarabansa, ngemansangka kaul ti bebaik entara bansa, nyapai kerejasama entarabansa, sereta nyadi palan dikena ngerapitka pengawa bansa. Iya nya gerempung entarabansa ti pemadu besai di dunya. PBB bepalan ba Nengeri New York, ba kandang menua entarabansa enggau sekeda hak istimewa luar kandang menua Amerika Serikat, lalu gerempung tu bisi opis bukai ba Geneva, Nairobi, Vienna, enggau Hague, ke alai Kort Pengelurus Entarabansa bepalan ba Istana Pengelikun.


== Sejarah ==
Sepengudah Perang Dunya Keterubah, sekeda menua-menua di dunya numbuhka Liga Bansa. Gerempung nya nyadika palan endur bansa-bansa ulih berandau nengah bida sida enggau likun. Taja pia, sekeda menua baka Jereman, Itali, enggau Jipun enda ibuhka Liga nya. Sida nguji mutarka penanggul sida nengah chara beperang. Bala kaban Liga Bansa-Bansa enggai beperang kena nyaga kaban bukai lalu ketegal nya iya enda mujur. Enda lama udah nya, Perang Dunya Kedua lalu berengkah.
Bala Sekutu Perang Dunya Kedua suah ngumbai diri "Gerempung Bansa Beserakup" laban sida begempung ngelaban Kuasa Paksi. Pengudah perang nya, bala pemenang numbuhka gerempung baru ke pemaik dunya. 
Kena 25 April 1945 di San Francisco, sida mutuska nama '"Gerempung Bansa Beserakup". Kena bulan Jun, sida nyain Piagam Gerempung Bansa Beserakup lalu mutuska baka ni gerempung nya deka bekereja. GBB ditumbuhka kena 24 Oktober 1945, lalu aum keterubah iya diatur dalam bulan Januari 1946. Kenyau ari taun 1947 24 Oktober dikumbai â€œHari Gerempung Bansa Beserakupâ€. Semina sebuah menua ke bisi menira nitihka model PBB iya nya Somalia.


== Indu opis ==

Begunan indu opis GBB ke maya tu digaga ba sepiak Sungai East (East River), Nengeri New York maya taun 1949. Taja pia, begunan tu ukai enggi Amerika Serikat. Iya digaga ba tanah ti dibeli ari John D. Rockefeller, Jr. enggau pemeri US$8.5 juta, lalu digaga tim arkitek entarabansa, nyengkaum Le Corbusier (Peranchis) ti tebilang, Oscar Niemeyer (Brazil), enggau pengari ari mayuh bengkah menua bukai. Tim nya betuaika Wallace K. Harrison, prinsipal sekula Harrison & Abramovitz (NYC). 
Indu opis PBB di New York dibuka enggau rasmi kena 9 Januari 1951. Seraya indu opis besai PBB ba New York, bisi ejensi besai ke bepalan ba Geneva, Hague, Vienna, Montreal, Bonn, enggau endur bukai. Alamat indu opis PBB iya nya 760, Plaza Pertubuhan Bangsa-Bangsa Bersatu, New York, NY 10017, Amerika Syarikat. 
Ketegal begunan besai PBB udah tuai, PBB benung dalam proses ngemanah sereta ngemesaika begunan tu. Ngambika ulih dikena sementara, sebuah indu opis ke digaga Fumihiko Maki digaga entara Jalai 41 enggau 42 di New York.


== Struktur ==
Gerempung Bansa Beserakup ngembuan 6 iti perengka keterubah iya nya: 

Aum Besai
Sekretariat
Kort Pengelurus Entarabansa (ICJ)
Kunsil Pengelikun
Kunsil Ekonomi enggau Sosial
Kunsil Pemegai Amanah
Bisi mega ejensi spesyel dalam gerempung tu. Sida bibas ari sekretariat PBB, enggau bajet sereta kaban kediri empu. Sekeda ari sida nya tuai agi ari Gerempung Bansa Beserakup. Tu sekeda ari sida:

Gerempung Pengerai Dunya (WHO)
Gerempung Pemakai enggau Betanam Betupi (FAO)
Gerempung Pelajar, Sains enggau Budaya Gerempung Bansa Beserakup (UNESCO)
Gerempung Pengereja Pengawa Entarabansa (ILO)
Tabung Wang Enterabansa (IMF)
Gerempung Meteorologi Sedunya (WMO)
GBB mega bisi belanja enggau program. Bebida enggau ejensi khas, tu bepanggai ba pemeri sukarela, tauka duit ke ulih dipilih menua sekalika deka meri tauka enda.

Tabung Nembiak Mit Gerempung Bansa Beserakup (UNICEF)
Program Rampa Menua Gerempung Bansa Beserakup (UNEP)
Program Pemansang Gerempung Bansa Beserakup (UNDP)
Program Pemakai Dunya GBB (WFP)
Ejensi Pelarian GBB (UNHCR)


== Penerang ==