Hans Christian Andersen (Deenske útspr.: /ˈhanˀs ˈkʁæsdjan ˈɑnɐsn̩/; yn Skandinaavje almeast H.C. Andersen neamd; Odense, 2 april 1805 – Kopenhagen, 4 augustus 1875) wie in ferneamd Deenske skriuwer en dichter, dy't bûten syn heitelân fral bekendheid krigen hat fanwegen syn mearkes, hoewol't er ek withoefolle toanielstikken, opera's, reisferhalen, romans en gedichten skreaun hat. Syn mearkes, mei dêrûnder sokke klassikers as It Unsjogge Pykje, De Lytse Wetterfaam en It Lytse Famke mei de Swevelstokken, binne net inkeld foar bern bedoeld; se befetsje ek libbenslessen en altemets in maatskippijkrityske kanttekening foar folwoeksenen. Sels neamde hy se trouwens net mearkes, mar eventyr (dat eins "fantasijferhalen" betsjut), en as sadanich kinne se beskôge wurde as foarrinners fan it moderne fantasysjenre. Noch by syn libben wiene syn súkses en syn ferneamdens al sa grut dat er ûnthelle waard troch keningen. Andersen syn mearkes binne ûnderwilens oerset yn mear as 125 talen, wêrûnder ek (guon yn) it Frysk, en binne adaptearre ta withoefolle oare media, lykas film, animaasje, toaniel en ballet.


== Libben ==


=== Jonkheid ===
Hans Christian Andersen wie hikke en tein yn 'e stêd Odense, op it eilân Funen. Hy wie it ienlingsbern fan 'e skuonmakker Hans Andersen en dy syn frou Anne Marie Andersdatter. Syn heit miende, op grûn fan ferhalen dy't syn beppe oan heitekant him ferteld hie, dat de famylje oarspronklik fan adel wie, mar neitiid hat ûndersyk útwiisd dat er dêr mis mei wie. Lykwols geane der noch altiten teoryen (sûnder ienige ûnderbouwing) dat Hans Christian Andersen de oerwûne soan fan 'e Deenske kening Kristiaan VII wie.
Hans Christian Andersen syn heit, al hie dy inkeld de legere skoalle trochrûn, brocht him dochs yn 'e kunde mei literatuer en lies him û.m. It Boek fan Tûzen en Ien Nacht foar. Syn heit ferstoar lykwols yn 1816, doe't Andersen alve jier âld wie. Syn mem besocht dêrnei de eintsjes oaninoar te knoopje troch as waskfrou te wurkjen, oant se yn 1818 wertroude. Andersen waard nei in pleatslike earmeskoalle stjoerd, dêr't er leger ûnderwiis krige. Dêrby moast er himsels finansjeel ûnderstypje troch te wurkjen as in weverslearjonge en letter as kleanmakkershelpke.
Op syn fjirtjinde ferfear er nei de Deenske haadstêd Kopenhagen. Doe't Andersen noch lyts wie, boarte er graach mei syn poppeteäter; mei dêrtroch ûntstie by him de winsk om akteur te wurden, en yn Kopenhagen waard er oannommen troch it Keninklike Deenske Teäter, mei't er in prachtige sopraanstim hie. Hy krige lykwols al gau it burd yn 'e kiel, mei as gefolch dat er wat oars betinke moast. Doe't ien fan syn kollega's al of net by túltsjes opmurk dat Andersen in earsten dichter wie, naam er dat serieus en begûn er him op skriuwen en dichtsjen ta te lizzen. Op syn santjinde krige er troch tadwaan fan freonen in beurs foar in goede skoalle te Slagelse en letter te Elsinore. Dêr waard er in protte narre troch sawol de leararen as de oare learlingen; letter omskreau er syn oplieding dêr as it dûnkerste en bitterste part fan syn libben. Oan ien fan 'e skoallen wied er yn 'e kost by ien fan 'e skoalmasters, en dêr waard er mishannele "om syn karakter te ferbetterjen", waard him ferteld.


=== Skriuwkarriêre ===
Underwilens hie Andersen yn 1822 syn debút as skriuwer makke, sij it ûnder in pseudonym, mei Ungdoms-Forsøg ("In Earste Besykjen"). Syn earste útjefte ûnder syn eigen namme wie yn 1827, it jiers dat er syn skoaloplieding ôfsleat, mei it gedicht Det Døende Barn ("It Stjerrende Bern"). Yn 1829 hied er foar it earst frijwat súkses mei syn koarte ferhaal Fodreise fra Holmens Canal til Østpynten af Amager i Aarene 1828 og 1829 ("In Reis te Foet fan it Holmenskanaal oant de Eastpunt fan Amager yn 'e Jierren 1828 en 1829"), wêryn't er syn haadpersoan in hiel skala oan personaazjes tsjinkomme lit, fan 'e apostel Petrus oant in pratende kat. Yn 1833 koed er mei in lytse reisbeurs, dy't him skonken wie troch de Deenske kening, Jeropa troch reizgje, wêrby't er û.m. Switserlân en Rome besocht. Yn 1835 waard de roman Improvisatoren ("De Ymprovisator") útbrocht; Andersen beskriuwt dêryn sawol Itaalje as guon autobiografyske ûnderfinings, en behelle der daliks grutte rom mei.
Datselde jiers waard ek syn earste samling mearkes, titele Eventyr, Fortalte for Børn ("Mearkes, Ferteld foar Bern") útjûn, mei oanfollings yn 1836 en 1837. Dêrta hearden û.m. De Tonderdoaze, De Prinsesse op 'e Earte, Tommelyske en De Lytse Wetterfaam. It wiene meast tradisjonele mearkes dy't er op 'e nij fertelde. Nettsjinsteande de titel wie de samling likegoed bedoeld foar folwoeksenen. Syn lettere samlings, mei dêrby hieltyd mear eigenoptochte mearkes, waarden almar mear foar folwoeksenen skreaun. Yn 1838 kaam in folgjende samling út, Eventyr, Fortalte for Børn: Ny Samling ("Mearkes, Ferteld foar Bern: Nije Samling"), mei dêrûnder bgl. De Krigele, Tinnene Soldaat. Fierdere samlings kamen út yn û.m. 1843 (mei bgl. It Unsjogge Pykje en It Gealtsje), 1844 (mei bgl. De Dinnebeam), 1847 (mei bgl. De Stopnulle) en 1848 (mei bgl. It Lytse Famke mei de Swevelstokken en De Lokkige Famylje).
Yn 'e fjirtiger en fyftiger jierren konsintrearre Andersen him fral op it skriuwen fan reisferhalen en toanielstikken, wylst er mei syn gedichten ek in útstapke makke nei it skandinavisme, in nasjonalistyske streaming dy't de klam lei op it mienskiplik komôf fan 'e Denen, Noaren en Sweden. Tsjin dy tiid wie Hans Christian Andersen in fêstige namme wurden, net inkeld yn 'e Deenske literatuer, mar troch fertalings yn hiele Jeropa.


=== Priveelibben ===
Andersen syn priveelibben waard karakterisearre troch ûnbeäntwurde leafdes foar sawol manlju as froulju. In fanke mei de namme Riborg Voigt wied er yn syn jonkheid fan besleifere, en nei syn dea, mear as fyftich jier letter, waard der in lyts beurske op syn lichem oantroffen mei dêryn in lang brief fan Riborg. Oare teloarstellings op it mêd fan 'e leafde belibbe er û.m. mei Sophie Ørsted, de dochter fan 'e natuerkundige Hans Christian Ørsted, mei Louise Collin, de jongste dochter fan syn patroan Jonas Collin, en mei de operasjongster Jenny Lind, dy't om har suvere sopraanstim "it Sweedske Gealtsje" neamd waard (en op wa't Andersen syn mearke It Gealtsje grutdiels basearre wie). Wat manlju oangie, utere Andersen yn brieven syn gefoelens oan bgl. Edvard Collin ("Ik langje nei dy as in Kalabrysk ljidske... myn gefoelens foar dy binne dy fan in frou."). Collin, dy't heteroseksueel wie, skreau dêroer yn syn tinkskriften: "Ik wie net by steat en beäntwurdzje dy leafde fan sines, en dat hat de skriuwer slim knoeid." Krekt sa rûn ek Andersen syn ferealens op 'e Deenske dûnser Harald Scharff en Karel Aleksander, gruthartoch fan Saksen-Weimar-Eisenach op 'e non.
By in besyk oan Ingelân, yn 1847, mette Andersen de ferneamde skriuwer Charles Dickens, mei wa't er befreone rekke. Hy en Dickens hiene gemien dat se mei har skriuwerij it ellindige lot fan 'e earmen ferbetterje woene. Hja ûnderholden tsien jier lang in libbene briefkerij, oant Andersen yn 1857 by Dickens op besite gie en syn útfanhúzjen opruts oant fiif wiken, fier foarby it punt dat er noch wolkom wie. Neitiid beäntwurde Dickens syn brieven net mear, ta de grutte teloarstelling en betizing fan Andersen, dy't nea begrepen hat wat der mis wie.


=== Ferstjerren ===
Yn 'e maityd fan 1872 foel Andersen fan syn bêd ôf en rûn dêrby swiere ferwûnings op dy't him sûnt altyd parten spilen. Koarte tiid letter bliek er leverkanker te hawwen, en nei in lang siikbêd kaam er op 4 augustus 1875 te ferstjerren yn it hûs fan syn freonen, de bankier Moritz Melchior en de frou, net fier bûten Kopenhagen.


== Wurk ==
1822: Ungdoms-Forsøg ("In Earste Besykjen", ûnder it pseudonym Villiam Christian Walter)
1820-er jierren: Tællelyset ("De Talkkjers"; syn earste mearke, nea útjûn, ûntdutsen yn in famylje-argyf yn oktober 2012)
1827: Det Døende Barn ("It Stjerrende Bern"; gedicht)
1829: Fodreise fra Holmens Canal til Østpynten af Amager i Aarene 1828 og 1829 ("In Reis te Foet fan it Holmenskanaal oant de Eastpunt fan Amager yn 'e Jierren 1828 en 1829"; koart ferhaal)
1829: Kjærlighed på Nicolai Tårn eller Hvad Siger Parterret ("Leafde op 'e Nicolaitoer of Wat it Gat Seit"; toanielstik)
1830: Digte ("Gedichten"; dichtbondel)
1831: Phantasier og Skizzer ("Fantasijen en Sketches"; dichtbondel)
1831: Skyggebilleder af en Reise til Harzen, det Sachsiske Schweiz etc. etc., i Sommeren 1831 ("Fertellings fan in Reis nei de Harz, it Saksyske Switserlân, ensfh., ensfh, yn 'e Simmer fan 1831"; reisferhalen)
1831: Skibet ("It Skip"; toanielstik)
1831: Vignetter til Danske Digtere ("Wurdskilderings foar Deenske Dichters"; dichtbondel)
1832: Bruden fra Lammermoor ("De Breid fan Lammermoor"; opera)
1832: Ravnen eller Broderprøven ("De Raven of De Bruorreproef"; opera)
1832: Årets Tolv Maaneder, Tegnede med Blæk og Pen ("De Tolve Moannen fan it Jier Tekene mei Inket en Pinne"; gedichten en lyryske dialogen)
1833: Dronningen på 16 År ("De Keninginne fan Sechstjin Jier"; toanielstik)
1833: Samlede Digte ("Samle Fersen"; dichtbondel)
1833: Agnete og Havmanden ("Agnete en de Seemearman"; dramatysk gedicht)
1835: Improvisatoren ("De Ymprovisator"; roman)
1835: Eventyr, Fortalte for Børn: Første Hefte ("Mearkes, Ferteld foar Bern: Earste Boek"; mearkes)
De Tonderdoaze
Grutte Klaas en Lytse Klaas
De Prinsesse op 'e Earte
De Blommen fan Lytse Ida
1835: Eventyr, Fortalte for Børn: Andet Hefte ("Mearkes, Ferteld foar Bern: Oarde Boek"; mearkes)
Tommelyske
De Kweajonge
De Selskipsman
1836: Sangene i Festen på Kenilworth ("Lieten fan in Feest te Kenilworth"; opera)
1836: Skilles og Mødes: Original Dramatisk Digtning i To Afdelinger - Første Afdeling: Spanierne i Odense: Vaudeville i En Act / Anden Afdeling: Fem og Tyve År Derefter: Vaudeville i En Act ("Farwol en Moeting: Oarspronklik Toanielstik yn Twa Dielen - Earste Diel: De Spanjerts yn Odense: Toanielstik yn Ien Bedriuw / Oarde Diel: Fiifentweintich Jier Letter: Toanielstik yn Ien Bedriuw"; toanielstik)
1836: O.T. ("O.T."; roman, de titel wurdt foarme troch de inisjalen fan 'e haadpersoan)
1837: Eventyr, Fortalte for Børn: Tredje Hefte ("Mearkes, Ferteld foar Bern: Trêde Boek"; mearkes)
De Lytse Wetterfaam
De Nije Klean fan de Keizer
1837: Only a Fiddler ("Inkeld in Fidelder"; roman)
1838: Tre Digtninger: Lykkens Kalosker / En Rigtig Soldat / Det Har Zombien Gjort ("Trije Dichtwurken: De Oerskuon fan it Lok / In Wiere Soldaat / Dat Hat de Somby Dien"; toanielstikken yn fersen)
1838: Eventyr, Fortalte for Børn: Ny Samling: Første Hefte ("Mearkes, Ferteld foar Bern: Nije Samling: Earste Boek"; mearkes)
It Koweblomke
De Krigele, Tinnene Soldaat
De Wylde Swannen
1839: Eventyr, Fortalte for Børn: Ny Samling: Andet Hefte ("Mearkes, Ferteld foar Bern: Nije Samling: Oarde Boek"; mearkes)
De Tún fan it Paradys
De Fleanende Koffer
De Earrebarren
1839: Den Usynlige på Sprogø ("De Unsichtbere Man op Sprogø"; klucht)
1840: Mulatten ("De Mulat"; toanielstik)
1840: En Comedie i det Grønne, Vaudeville i En Akt efter det Gamle Lystspil: "Skuespilleren imod sin Villje" ("In Iepenloftspul, Toanielstik yn Ien Bedriuw nei de Alde Opera 'Akteur tsjin Wil en Tank'"; iepenloftspul)
1841: Eventyr, Fortalte for Børn: Ny Samling: Tredje Hefte ("Mearkes, Ferteld foar Bern: Nije Samling: Trêde Boek"; mearkes)
Ole Lukoie
It Roaze-elfke
De Bargehoeder
It Bokweit
1842: En Digters Bazar ("De Bazar fan in Dichter"; reisferhaal)
1843: Nye Eventyr ("Nije Mearkes"; mearkes)
De Ingel
It Gealtsje
De Frijers
It Unsjogge Pykje
1844: Kongen Drømmer ("De Kening Dreamt"; toanielstik)
1844: Nye Eventyr: Anden Samling ("Nije Mearkes: Oarde Samling"; mearkes)
De Dinnebeam
De Sniekeninginne
1845: Lykkens Blomst ("De Blom fan 'e Gelokkigens"; komeedzje)
1845: Nye Eventyr: Tredje Samling ("Nije Mearkes: Trêde Samling"; mearkes)
De Elvepôle
De Reade Skuontjes
De Kranige Springers
It Hoederintsje en de Skoarstienreager
Holger Danske
1846: Liden Kirsten ("Lytse Kirsten"; opera)
1846: Digte, Gamle og Nye ("Gedichten, Alde en Nije", dichtbondel)
1847: Nye Eventyr: Andet Bind: Første Samling ("Nije Mearkes: Oarde Bân: Earste Samling"; mearkes)
De Alde Strjitlantearne
De Buorgesinnen
De Stopnulle
Lytse Tuk
It Skaad
1847: Ahasverus ("Ahasveros"; filosofysk-histoarysk wurk yn 'e foarm fan in dialooch)
1847: A Christmas Greeting to My English Friends ("In Krystgroet oan myn Ingelske Freonen"; fiif nije en twa âlde mearkes bondele en yn in Ingelske oersetting)
1848: Nye Eventyr: Andet Bind: Anden Samling ("Nije Mearkes: Oarde Bân: Oarde Samling"; mearkes)
It Ald Hûs
De Wetterdrip
It Lytse Famke mei de Swevelstokken
De Lokkige Famylje
It Ferhaal fan in Mem
De Krage
1848: De To Baronesser ("De Twa Baronessen"; roman)
1848: Kunstens Dannevirke ("De Dannevirke fan 'e Keunst"; ynlieding ta it hûndertjierrich bestean fan it Keninklik Deensk Teäter) (De Dannevirke binne de histoaryske fortifikaasjes yn súdlik Denemark)
1849: Brylluppet ved Como-Søen ("De Brulloft oan 'e Como-mar"; opera)
1849: 6 Characterstykker Componerede som Studier for Pianoforte (6 Karakterstúdzjes Komponearre foar Pianoforte"; pianokomposysjes fan J.P.E. Hartmann mei ynliedende fersen fan Andersen)
1849: H.C. Andersen's Eventyr (H.C. Andersens Mearkes; bondeling fan earder útjûne mearkes)
1849: Meer end Perler og Guld ("Mear as Pearels en Goud"; komeedzje)
1850: En Nat i Roskilde ("In Nacht yn Roskilde"; toanielstik)
1850: Ole Lukøie ("Ole Lukoie"; toanieladaptaasje fan in mearke)
1850: Den Nye Barselstue ("De Nije Kreamkeamer"; komeedzje)
1850: Julehilsen til Store og Småe fra Danske Componister ("In Krystgroet foar Grutten en Lytsen fan Deenske Komponisten" (befettet 6 lytse fersen fan Andersen)
1851: Fædrelandske Vers og Sange under Krigen ("Heitelânske Fersen en Sangen út de Oarloch" [de Earste Deensk-Dútske Oarloch, om it besit fan 'e hartochdommen Holstein en Sleeswyk; dicht- en lietebondel)
1851: I Sverrig ("Yn Sweden"; reisferhaal)
1851: Hyldemoer ("De Alde Beammemem"; toanielstik)
1852: Historier ("Stoarjes"; ferhalebondel)
It Ferhaal fan it Jier
Wrâlds Skienste Roas
In Plaatsje fan 'e Boarstwarring ôf
Op de Einichste Dei
It is Stjerrende Wier
It Swannenêst
In Goed Sin
1852: Historier: Anden Samling ("Stoarjes: Oarde Samling"; ferhalebondel)
Hertsear
Alles op Syn Rjochte Plak
De Eardske en de Winkelman
Oer Tûzen Jier
Under de Wylgebeam
1853: Nøkken ("De Wetterheks"; opera)
1855: En Landsbyhistorie ("In Doarpsferhaal"; toanielstik)
1855: H.C. Andersen's Historier ("H.C. Andersens Stoarjes"; bondeling fan eardere ferspraat útjûne ferhalen) mei dêrûnder:
Fiif út Ien Eartepûl
Hâns Omkoal
1855: Mit Livs Eventyr ("It Mearke fan myn Libben"; autobiografy)
1855: Novellette i Sex Småstykker for Pianoforte ("Seis Koarte Stikken foar Pianoforte"; muzyk troch J.P.E. Hartmann mei ynliedende fersen fan Andersen)
1857: "At Være eller Ikke Være" ("'Bestean of Net Bestean'"; roman)
1858: Nye Eventyr og Historier ("Nije Mearkes en Stoarjes"; mearkes en ferhalen)
Sop oan in Woarsteprikker
De Flessehals
De Nachtmûtse fan de Peversvend
It Ien of Oar
De Lêste Dream fan de Ald Iik
It A-B-C-Boek
1858: Nye Eventyr og Historier: Anden Samling ("Nije Mearkes en Stoarjes: Oarde Samling"; mearkes en ferhalen)
De Dochter fan 'e Sompekening
De Dravers
It Klokkedjip
1859: Nye Eventyr og Historier: Tredje Samling ("Nije Mearkes en Stoarjes: Trêde Samling"; mearkes en ferhalen)
De Wyn Fertelt oer Valdemar Dåe en Syn Dochters
It Famke dat op in Bôle Trape
Ole, de Toerwachter
Anne Lisbeth
Bernegeëamel
In Pearelkeatling
1859: Nye Eventyr og Historier: Fjerde Samling ("Nije Mearkes en Stoarjes: Fjirde Samling"; mearkes en ferhalen)
Pinne en Inketpot
It Bern yn it Grêf
De Hiemhoanne en de Wjerhoanne
Prachtich
In Ferhaal út 'e Sandunen
1861: Nye Eventyr og Historier: Anden Række ("Nije Mearkes en Stoarjes: Oarde Rige"; mearkes en ferhalen)
Tolve oer de Post
De Toarre
Wat Heit Docht, Is Altyd Bêst
De Stien fan de Wize
De Snieman
Yn it Einehok
De Goadinne fan de Nije Iuw
1861: Nye Eventyr og Historier: Anden Række: Anden Samling ("Nije Mearkes en Stoarjes: Oarde Rige: Oarde Samling"; mearkes en ferhalen)
De Iisfaam
De Flinter
De Psyche
De Slak en de Roazestrûk
1863: I Spanien ("Yn Spanje"; reisferhaal)
1864: På Langebro ("Op Langebro"; komeedzje)
1864: Han er Ikke Født ("Hy is Net Heechbern"; komeedzje)
1865: Da Spanierne Var Her ("Doe't de Spanjerts Hjir Wiene"; komeedzje)
1865: Ravnen ("De Raven; opera)
1865: Nye Eventyr og Historier: Anden Række: Tredje Samling ("Nije Mearkes en Stoarjes: Oarde Rige: Trêde Samling"; mearkes en ferhalen)
De Dwaalljochtsjes Binne Der
De Wynmûne
De Sulverne Skelling
De Biskop Børglum en Syn Mannen
Yn de Bernekeamer
De Goudskat
De Stoarm Ferskoot de Paadwizers
1866: Nye Eventyr og Historier: Anden Række: Fjerde Samling ("Nije Mearkes en Stoarjes: Oarde Rige: Fjirde Samling"; mearkes en ferhalen)
Geheim Holden, Mar Net Fergetten
De Soan fan de Boade
Ferhúsdei
De Snieflok
Muoike
De Podde
1866: Fotograferede Børnegrupper ("Fotografearre Groepen Bern"; fotoboek mei rymkes fan Andersen)
1867: Femten Eventyr og Historier af H.C. Andersen: Ny Udgave ("Fyftjin Mearkes en Stoarjes fan H.C. Andersen: Nije Utjefte"; bondeling fan earder útjûne mearkes en ferhalen)
1867: Kjendte og Glemte Digte (1823-1867) ("Bekende en Fergetten Gedichten (1823-1867); dichtbondel)
1868: Et Besøg i Portugal 1866 ("It Besyk oan Portegal yn 1866"; reisferhaal)
1868: Dryaden ("De Dryade"; mearke)
1869: Tre Nye Eventyr og Historier ("Trije Nije Mearkes en Ferhalen"; mearkes en ferhalen)
It Gesin fan Hin Grethe
Wat der mei de Stikel Barde
Wat Men Optinke Kin
1870: Lykke-Peer ("Lokkige Peer"; roman)
1872: Eventyr og Historier: Ny Samling ("Mearkes en Ferhalen: Nije Samling"; mearkes en ferhalen)
De Komeet
De Dagen fan de Wike
Sinneskynferhalen
Oerpake
Hokker Wie it Lokkichste?
De Kjersen
It Bjusterbaarlikste Gefal
Wat de Hiele Famylje Sei
Dûnsje, Dûnsje, Myn Popke
De Woartelbrulloft
De Grutte Seeslange
De Túnman en it Aadlik Laach
1872: Eventyr og Historier: Tredje Række: Anden Samling ("Mearkes en Ferhalen: Trêde Rige, Oarde Samling"; mearkes en ferhalen)
Wat Ald Jehanne Fertelde
De Poartekaai
De Mishipte
Pinemûle-muoi


== Fryske oersetting ==
Yn 1943 ferskynde fan Hans Christian Andersen Andersen's Folksforhalen en Mearkes, in Fryske oersetting troch Douwe Tamminga. Dy samling omfettet sechstjin mearkes, mei dêrûnder It Unsjogge Pykje, De Lytse Wetterfaam, It Lytse Famke mei de Swevelstokken, De Prinsesse op 'e Earte, It Gealtsje en Tommelyske.


== Keppelings om utens ==
(in) Offisjele webside fan it Hans Christian Andersen Sintrum fan 'e Súddeenske Universiteit
(ned) Dossier Hans Christian Andersen (1805-1875), Keninklike Bibleteek
Roes, André, Kierkegaard en Andersen, Utjouwerij Aspekt, Soesterberg, 2017