Sydney (varem eesti keeles ka Sidney) on linn Austraalias, Uus-Lõuna-Walesi osariigi pealinn. Sydney on Austraalia vanim linn (asutatud karistuskolooniana 1788).
Sydney on rahvaarvu järgi Austraalias teisel kohal Melbourne järel, kuigi veel hiljuti oli ta suurim linn.
Linna rahvaarv oli 2021. aasta seisuga 5,26 miljonit. Kesklinn moodustab omavalitsusüksuse City of Sydney.
Sydneys toimusid 2000. aasta suveolümpiamängud.


== Ajalugu ==
Esimene eurooplane, kes Sydneysse jõudis, oli kapten James Cook. Ta maabus 1770. aastal lahes, millele pani kalda taimerikkuse järgi nimeks Botany Bay ('Botaanika laht').
Suurbritannia valitsuse juhiste põhjal asutas Arthur Phillip 18. jaanuaril 1788 Botany Bays asuva Sydney lahe kaldale karistuskoloonia. Phillip nimetas lahe ja hiljem ka koloonia Suurbritannia siseministri (Home Secretary) lord Sydney järgi, kes oli Phillipit volitanud kolooniat asutama.
Aprillis 1789 puhkes läheduses elavate aborigeenide seas epideemia, mille tagajärjel suri 500–1000 põliselanikku. Pärismaalased osutasid kolooniale pikka aega vägivaldset vastupanu, kuid tänu emamaa toetusele jäi Sydney püsima. Aastaks 1820 oli järele jäänud kõigest mõnisada pärismaalast, kes kolooniat enam ei ohustanud.


== Rahvastik ==
2010. aasta andmetel oli Sydneys 4 504 469 elanikku. 2006. aastal tehtud rahvaloenduse järgi oli kõige enam elanikke Austraalia, Iiri, Šoti ja Hiina päritolu. 1,1% elanikest olid põlisrahvad, 31,7% oli sündinud väljaspool Austraaliat.


== Meelelahutus ja lavakunst ==

Sydneys on palju kultuuriasutusi. Sydney ikoonilisel ooperimajal on viis saali, sealhulgas suur kontserdisaal ning ooperi- ja draamateatrid. Seal tegutseb Opera Australia, mis on maailma kolmas tegevusrohkeim ooperikompanii.
Sydney tähtsus filmitööstuses suurenes 1998. aastal, kui avati Fox Studios Australia.


== Eestlus ==
Sydney Eesti Maja
Sydney Eesti Selts


== Vaata ka ==
Taronga loomaaed
Sydney Ülikool
Sydney Tehnikaülikool


== Viited ==


== Välislingid ==