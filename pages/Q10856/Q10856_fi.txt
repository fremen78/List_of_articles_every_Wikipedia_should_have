Kyyhkyt (Columbidae) on kyyhkylintujen lahkon ainoa elossa oleva lintuheimo. Heimoon kuuluu 351 lajia 49 suvussa. Kyyhkyt ovat keskikokoisia tai pieniä metsien ja avoimaiden lintuja. Kyyhkyt lepäävät, muuttavat ja ruokailevat parvina. Lemmikki- tai harrastelintuina pidettävät kyyhkylajit kuuluvat kaikki varsinaisiin kyyhkyihin. Suomessa pesivät pääosin kesykyyhky, uuttukyyhky, sepelkyyhky ja turkinkyyhky.


== Suomessa tavatut lajit ==
Idänturturikyyhky - Streptopelia orientalis (satunnaisesti)
Kalliokyyhky ja kesykyyhky - Columba livia
Sepelkyyhky - Columba palumbus
Turkinkyyhky - Streptopelia decaocto
Turturikyyhky - Streptopelia turtur (ei vuosittain)
Uuttukyyhky - Columba oenas


== Kyyhkyjen historiaa ==
Vähiten kantamuodostaan eroavat kirjekyyhkyt, joita jo antiikin egyptiläiset kesyttivät viestinviejiksi. Kun kyyhkyjä tuolloin käytettiin viestien välittämiseen, viestin lähettäjän oli tuotava mukanaan kyyhky sieltä, mihin hän aikoi lähettää viestin. Kyyhkyt käyttävät suunnistaessaan hyväksi Aurinkoa, Kuuta ja tähtiä. Ne kuuluvat myös eläinlajeihin, jotka pystyvät aistimaan Maan magneettisia voimaviivoja; kyyhkyillä on näet aivoissaan magnetiittihiukkasia. Lisäksi ne pystyvät painamaan mieleensä maantieteellisiä muotoja ja jossain määrin käyttämään myös kuulo- ja näköaistiaan hyväkseen suunnistaessaan.


== Kyyhkyjen levinneisyys ==
Kyyhkyt ovat levinneet kaikkialle maapallolle, aivan kylmimpiä napa-alueita lukuun ottamatta. Yleensä kyyhkyt ovat erilaisten metsien lintuja. Eräät lajit viihtyvät parhaiten viljelysmailla tai muilla avomailla.


== Kyyhkyslajeja ==
Lemmikkilintuna yleinen on naurukyyhky (Streptopelia senegalensis), jota kutsutaan joskus myös palmukyyhkyksi tai senegalinkyyhkyksi. Muita lemmikkilajeja ovat muun muassa kapinkyyhky (Oena capensis), joka on myös kotoisin Afrikasta, australialainen timanttikyyhky (Geopelia cuneata) sekä turkinkyyhky (Streptopelia decaocto), jonka pesimäkanta Suomessa on pari sataa paria.


== Muuta kyyhkyistä ==
Kyyhkyjen sukupuolia on usein vaikea erottaa toisistaan. Yleensä varmin tunnusmerkki onkin käyttäytyminen; koiras kujertaa ja esittää soidintanssia naaraan ympärillä.
Lemmikki- ja harrastelintuina kyyhkyt ovat helposti kesyyntyviä ja kestäviä.
Kyyhkyt ovat vahvoja ja nopeita lentäjiä. Pesimäajan ulkopuolella ne viihtyvät usein suurissa parvissa. Kyyhkyset ruokkivat poikasiaan kupunsa eritteellä.


== Katso myös ==
Suomessa pesivät kyyhkylinnut pesimäkantakokoineen ja uhanalaisuusluokkineen


== Lähteet ==
Koskimies, Pertti: Suuri suomalainen lintukirja.  Readme.fi, 2019.  ISSN 101704437  ISBN 978-952-321-186-5 


=== Viitteet ===


== Aiheesta muualla ==
Suomen Viestikyyhky-yhdistys ry
ITIS: Columbidae (englanniksi)