Washington, D.C. (anglická výslovnost [ˈwɑːʃɪŋtən ˌdiːˈsiː], česká výslovnost [vošinkton; vašinkton]) je hlavní město Spojených států amerických, sídlo prezidenta, Kongresu a Nejvyššího soudu. Zaujímá celé území federálního distriktu District of Columbia (zkráceně D.C.), nacházejícího se na východě Spojených států, v Jihoatlantské oblasti jižního regionu USA. Na severu a východě hraničí s Marylandem, přirozenou jihozápadní hranici s Virginií tvoří řeka Potomac. Založeno bylo roku 1790, jeho jméno vzniklo jako pocta prvnímu prezidentovi USA Georgi Washingtonovi. Hlavním městem Spojených států je od roku 1800, předtím mělo obdobné postavení osm jiných měst. V roce 2020 byl Washington 20. nejlidnatějším městem ve Spojených státech.
Na území Washingtonu nestojí žádné mrakodrapy, které jsou v jiných městech USA typické. To je zapříčiněno nařízením, díky kterému nesmí výška budov přesáhnout šířku přilehlé ulice o více než 20 stop (6,1 m). Převládají zde budovy veřejných institucí a budovy administrativní. Nejvýznamnějšími budovami ve Washingtonu jsou Bílý dům, úřední sídlo prezidenta USA, Kapitol, sídlo Kongresu, a budova Nejvyššího soudu. Zástavba výškovými budovami začíná až za řekou Potomac ve virginském Arlingtonu, kde se nachází také Pentagon či Arlingtonský národní hřbitov.
V distriktu vládne starosta a třináctičlenná rada. Místní zákony ovšem ovlivňuje také americký Kongres. Distrikt volí jednoho delegáta bez hlasovacího práva do Sněmovny reprezentantů, v Senátu ovšem žádného zástupce nemá.


== Etymologie ==
Všeobecně známé je, že Washington, D.C. nese své jméno podle prvního prezidenta George Washingtona, který také vybral jeho umístění. Méně známý je význam zkratky D.C. neboli District of Columbia. „District“ označuje oblast okresu, na kterém mělo být a bylo podle ústavy Spojených států vybudováno nové hlavní město Unie. „Columbia“ je dobové poetické označení pro vznikající Spojené státy americké. District of Columbia tedy znamená Oblast Spojených států amerických.


== Historie ==

Do 17. století sídlil na území Washingtonu indiánský kmen Algonkinů. Od konce 17. století zde vznikaly první osady přistěhovalců. Roku 1749 bylo založeno blízké město Alexandria v tehdejší britské kolonii (a pozdějším unijním státě) Virginii.
V roce 1790 vybral George Washington toto místo pro stavbu budoucího hlavního města. Vláda se sem přesunula v roce 1800, krátce poté, co byl dokončen Kapitol. Za druhé Britsko-americké války byl 24. srpna 1814 Washington těžce poničen.
Během americké občanské války bylo město proti jednotkám jižanských Konfederovaných států amerických ubráněno. Pět dnů po konci války, 14. dubna 1865, byl při slavnostním představení ve Fordově divadle ve Washingtonu zavražděn prezident Abraham Lincoln.
Kvůli územnímu rozdělení má dnes Washington dvě třetiny své původní polohy. Město zažilo největší rozkvět během druhé světové války a zejména po ní.
V roce 1976 zahájilo provoz washingtonské metro.


== Poloha a přírodní podmínky ==
Washington leží na soutoku řek Potomac a Anacostia mezi státy Maryland a Virginie na východním pobřeží Spojených států. Rozloha pevninské části města je asi 158 km².
Město má mírné oceánské klima, zimy bývají chladné se spoustou sněhu, naopak léta horká a vlhká. Tato kombinace je důvodem častých bouřek a příležitostných tornád ve městě. Hurikány bývají díky lokaci města poměrně slabé, nebezpečné ovšem může být rozvodnění řeky a případné záplavy.


== Charakter města ==
Washington je město uměle vytvořené podle plánu architekta Pierre (Peter) Charles L'Enfant. Je rozdělený do čtyř kvadrantů, za jejich střed je považována budova amerického parlamentu Kapitol. Centrum města tvoří promenáda National Mall vedoucí od Kapitolu k památníku Abrahama Lincolna. Při procházce parkem návštěvníci projdou okolo nejvýznamnějších institucí země, ale také kolem muzeí, galerií, památníků a soch.
Zákon z roku 1910 nepovoluje stavbu budov, které by byly o více než 20 stop vyšších než šířka ulice, jedinou výjimku tvoří ikona města Washingtonův monument vysoký 169 metrů.
Město působí klidným, příjemným dojmem, z velké části ho tvoří upravené travnaté plochy a parky. Krása města je také ještě znásobena na jaře, kdy v celém městě kvetou japonské třešně sakury, které roku 1912 Washingtonu daroval tokijský starosta.
Celkově Washington jakožto hlavní město podtrhuje národní hrdost a individualitu. Kromě nejdůležitějších státních budov tu najdeme nespočet odkazů na americkou historii včetně mnoha památníků bývalých představitelů USA.


=== Architektura ===
Architektura města je velmi rozmanitá. Mísí se tu zejména klasicistní, georgiánská, neogotická a moderní architektura. Šest z nejoblíbenějších amerických budov (podle výzkumu organizace American Institute of Architects z roku 2007) se nachází právě ve Washingtonu. Patří mezi ně Bílý dům, katedrála sv. Petra a Pavla, památník Thomase Jeffersona, Kapitol, Lincolnův památník a památník vietnamských veteránů.


== Demografie ==

K červenci 2019 žilo ve Washingtonu, D.C., 705 749 obyvatel. Bílí Američané tvořili 36,8 % obyvatelstva, Afroameričané (černoši) 47,1 %, asijští Američané 4,3 %, američtí indiáni 0,3 %, pacifičtí ostrované 0,1 %, jiná rasa 4,1 % a lidé s údajem dvou a více ras 2,9 %. Obyvatelé hispánského původu, bez ohledu na rasu, tvořili 11 % obyvatelstva. Většina bělošských obyvatel je britského původu, zatímco většina Hispánců má své kořeny v Salvadoru. 83,42 % obyvatel mluví doma pouze anglicky a 9,18 % španělsky. Co se týče náboženství, 72 % populace hlavního města USA je křesťanského vyznání, následují buddhisté (4 %), muslimové (2 %) a židé (1 %).
Nejvíce obyvatel měl Washington, D.C. v roce 1950, kdy měl něco málo přes 800 tisíc obyvatel, poté se v rámci bílého útěku začali běloši stěhovat na předměstí. Washington, D.C. si v 90. letech 20. století vysloužil nelichotivou přezdívku „murder capital“ neboli „hlavní město vražd“, protože měl jeden z nejvyšších počtů násilných usmrcení v poměru na obyvatele v USA, jejichž pachateli byli většinou Afroameričané. I dnes je většina zločinu koncentrována do několika málo černošských čtvrtí. Od 90. let se nicméně situace postupně zlepšuje, probíhá gentrifikace a do města se stěhují běloši.
Celá metropolitní oblast, zasahující i do států Maryland a Virginie, má 5,8 milionu obyvatel. Nalézají se v ní sídliště (mnohdy se statusem Census-designated place) jako Bethesda a North Bethesda a větší počet tzv. residential areas, tedy oblastí pro bydlení zámožných vrstev obyvatelstva.
Více než 90 % obyvatelstva má pokryté zdravotní pojištění, v celých Spojených státech je to druhý nejvyšší údaj. Za tuto skutečnost může rozsáhlý městský program, který občany ke zdravotnímu pojištění nabádá.


== Ekonomika ==
Washington má rostoucí ekonomiku s jedním z nejnižších čísel nezaměstnanosti a naopak nejvyšší hodnotou HDP v celé zemi (160 472 dolarů, stav 2016). Čtvrtina obyvatel pracuje pro státní instituce, zbytek v soukromých firmách nebo neziskových organizacích.
Velmi důležitou část washingtonské ekonomiky je taky cestovní ruch, ročně město navštíví průměrně 19 milionů turistů. Svou ambasádu má ve Washingtonu skoro 200 států.
Ekonomika roste hlavně v nevládních sektorech jako je školství, finančnictví a věda. Pěti největšími zaměstnavateli mimo vládní organizace jsou Georgetownská univerzita, Univerzita George Washingtona, Washington Hospital Center, Children's National Medical Center and Howardova univerzita.


== Doprava ==

Městskou hromadnou dopravu zajišťuje společnost Washington Metro. Páteřní systém tvoří pět linek metra (Metrorail). To je doplněno autobusovými linkami.
Hlavní nádraží – Union Station je nedaleko Kapitolu. Operují zde Amtrak (dálkové spoje), MARC (příměstské spoje – směr Maryland) a VRE (příměstské spoje – směr Virginie).
Co se týče letecké dopravy, Washington, D.C. je napojeno na tři letiště: Ronald Reagan Washington National Airport, Washington Dulles International Airport a Baltimore–Washington International Airport (BWI). Dále se kolem samotného města nachází speciální vzdušný prostor nazvaný P56, který má tzv. identifikační zónu o poloměru 50 mil, uvnitř ní chráněnou zónu (zapovězenou pro všechny civilní letouny) o poloměru 17 mil okolo Washingtonova monumentu a vnitřní chráněnou zónu o poloměru 3 míle kolem Kapitolu. Tento vzdušný prostor brání stíhačky na základně Andrews, cca 10 mil jižně od města.


== Nejvýznamnější místa ==


=== Památníky ===
Washingtonův monument – ikona města a nejvyšší budova
Lincolnův památník – navržen ve stylu antického chrámu
Jeffersonův památník – novoklasicistní budova
Památník obětem 2. světové války
Památník veteránům vietnamské války
Památník veteránům korejské války


=== Státní instituce ===
Kapitol – sídlo amerického Kongresu
Bílý dům – sídlo prezidenta USA
Knihovna Kongresu – americká národní knihovna
Americký národní archiv
Budova Nejvyššího soudu Spojených států amerických


=== Kulturní instituce ===
Smithsonův institut – komplex muzeí nejrůznějšího zaměření:; nejnavštěvovanější přírodovědné muzeum
Národní galerie
Národní opera
Národní divadlo


== Sport ==
NFL: Washington Redskins (sídlí v Landoveru ve státě Maryland)
MLB: Washington Nationals
NBA: Washington Wizards
NHL: Washington Capitals
MLS: D.C. United


== Osobnosti ==
John Philip Sousa (1854–1932), hudební skladatel
John Foster Dulles (1888–1959), diplomat a politik, ministr zahraničí Spojených států
J. Edgar Hoover (1895–1972), nejdéle sloužící ředitel americké agentury FBI
Duke Ellington (1899–1974), jazzový skladatel a pianista
Shirley Horn (1934–2005),  jazzová zpěvačka a klavíristka
Marvin Gaye (1939–1984), soulový zpěvák
Peter Tork (1942–2019), hudebník, klávesista a baskytarista skupiny The Monkees
Goldie Hawnová (* 1945), tanečnice, herečka a producentka
Samuel L. Jackson (* 1948), herec
Al Gore (* 1948), demokratický politik, bývalý viceprezident USA, držitel Nobelovy ceny míru
William Hurt (1950–2022), držitel Oscara
Núr al-Hussain (* 1951), bývalý jordánská královna manželka
Bill Nye (* 1955), popularizátor vědy, moderátor a spisovatel
John F. Kennedy mladší (1960–1999), novinář, právník a pilot
Eva Cassidy (1963–1996), jazzová zpěvačka
Jeffrey Wright (* 1965), herec
Dave Bautista (* 1969), bývalý profesionální wrestler a herec
Pete Sampras (* 1971), bývalý profesionální tenista a bývalá světová jednička
Justin Theroux (* 1971), herec a scenárista
Dave Chappelle (* 1973), herec a stand-up komik
Kevyn Adams (* 1974), bývalý hokejový útočník a trenér, držitel Stanley Cupu
Alyson Hanniganová (* 1974), herečka
Jon Bernthal (* 1976), herec
Katherine Heiglová (* 1978), herečka
Wale (* 1984), rapper
Blac Chyna (* 1988), modelka
Kevin Durant (* 1988), profesionální basketbalista hrající v NBA
Velveteen Dream (* 1995), profesionální zápasník
Bella Hadid (* 1996), modelka
Katie Ledecká (* 1997), plavkyně, několikanásobná mistryně světa a olympijská medailistka
Isabelle Fuhrman (* 1997), herečka
Robin Montgomeryová (* 2004), profesionální tenistka


== Partnerská města ==
 Accra, Ghana
 Athény, Řecko
 Bangkok, Thajsko
 Peking, Čína
 Brusel, Belgie
 Dakar, Senegal
 Paříž, Francie
 Pretoria, Jihoafrická republika
 Soul, Jižní Korea
 Sunderland, Spojené království


== Odkazy ==


=== Reference ===


=== Související články ===
Capitol Hill


=== Externí odkazy ===
 Obrázky, zvuky či videa k tématu Washington, D.C. na Wikimedia Commons 
 Galerie Washington, D.C. na Wikimedia Commons
 Slovníkové heslo Washington ve Wikislovníku
 Encyklopedické heslo Washington v Ottově slovníku naučném ve Wikizdrojích