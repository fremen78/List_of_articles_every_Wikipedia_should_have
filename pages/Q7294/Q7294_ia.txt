Johannes Brahms (Hamburgo le 7 de maio 1833 – Vienna le 3 de april 1897) esseva un compositor e pianista german, un del plus grande personalitates musical del periodo romantic. Ille nasceva in Hamburgo ma passava un grande parte de su vita professional in Vienna, ubi ille dominava le scena musical.
Brahms es a vices aggruppate con Johann Sebastian Bach e Ludwig van Beethoven como un del "tres grande B". 
Brahms componeva pro piano, ensembles de camera, orchestra symphonic, voce solo, e choro. Ille esseva un pianista virtuose e presentava le première de un grande parte de su proprie obras. Ille anque collaborava con alcun del optime musicos del periodo, includente le pianista Clara Schumann e le violinista Joseph Joachim. Multe de su obras son includite in le repertoire de concertos standardisate.
Brahms esseva un perfectionista sin compromisso. Ille destrueva multe de su obras e in le caso de altere, optava a non publicar los.
Brahms es sovente considerate e como un traditionalista, e como un innovator. Su musica ha radices firme in le structuras e technicas de composition del maestros del periodos baroc e classic. Ille esseva un maestro de contrapuncto, le complexe e stricte methodo de composition, e anque del disveloppamento thematic, un arte con pioneros como Joseph Haydn, Wolfgang Amadeus Mozart e Ludwig van Beethoven.
Brahms voleva honorar le "puritate" de iste venerabile structuras "german" e poner los in le idioma musical del periodo romantic, a mesme tempore creante nove vias pro harmonia e melodia. Nonobstante que multe de su contemporaneos trovava su musica troppo academic, su grande contribution e habilitate musical ha essite admirate per personalitates tanto diverse como Arnold Schönberg e Edward Elgar. Le attentemente construite e complexe obras de Brahms deveniva un fonte de inspiration pro un tote generation de compositores.