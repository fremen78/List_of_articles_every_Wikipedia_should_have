Nikola Tesla (serb. Никола Тесла; 1856 m. liepos 10 d. Smiljanėje, Austrijos imperijoje, dabartinėje Kroatijos teritorijoje – 1943 m. sausio 7 d. Niujorke) – serbų išradėjas, fizikas, mechanikos ir elektros inžinierius. 
Labiausiai žinomas už savo darbus elektros ir magnetizmo srityse. Teslos patentai ir teoriniai darbai suformavo pagrindą šiuolaikinei kintamosios elektros srovės (AC) sistemai, įskaitant daugiafazę srovės paskirstymo sistemą bei AC variklį, su kuriuo jis padėjo pradėti antrąjį pramonės perversmą.
Nikolos Teslos garbei yra pavadintas SI sistemos magnetinės indukcijos matavimo vienetas tesla (1 T = kg·s-2·A-1).


== Biografija ==
Gimė 1856 m. liepos 10  d. serbų šeimoje Smiljanės kaimelyje, tuometinėje Austrijos imperijoje. Tėtis Milutinas buvo ortodoksų kunigas, motina Duka, neturėdama išsilavinimo, buvo gabi kuriant įvairius mechaninius prietaisus, skirtus namų reikmėms. Tesla buvo ketvirtas iš penkiavaikės šeimos. Brolis Dane, seserys: Milka, Andželina ir Marika. Dane žuvo po tragiškai pasibaigusio jodinėjimo, kai Nikolai buvo tik 5 metai.
1861 m. Nikola pradėjo lankyti Smiljanės pradinę mokyklą, kurioje mokėsi vokiečių kalbos, aritmetikos ir religijos. 1862 m. su šeima persikraustė į Gospičiaus miestą, kuriame Teslos tėtis dirbo pastoriumi. Tais pačiais metais Nikola pabaigė pradinę mokyklą. 1870 m. išvyko į Karlovacą mokytis gimnazijoje. Čia jį įkvėpė matematikos mokytojas Martinas Sekuličius. 1873 m. pabaigė Karlovaco gimnaziją, mokydamasis tik trejus metus (vietoj ketverių privalomų). 1873 m. grįžo į gimtąjį miestelį Smiljanėje, kurioje susirgo cholera. Sunkiai sirgdamas, būdamas ant mirties ribos, po devynerių lovoje praleistų mėnesių, sugebėjo pasveikti. Jo tėtis pažadėjo išleisti jį į geriausią inžinerijos mokyklą, jei tik sūnus pasveiks, nors norėjo, jog Tesla eitų jo pėdomis ir pasirinkų kunigystę. 1874 m. Nikola išvengė šaukimo į austrų-vengrų kariuomenę Smiljanėje ir pradėjo slapstytis, pabėgdamas į šalia Tomingajaus miestelio esančius kalnus.


== Šaltiniai ==


== Nuorodos ==
NikolaTesla.fr Archyvuota kopija 2011-10-01 iš Wayback Machine projekto. – Daugiau nei 1000 su N. Tesla susijusių dokumentų