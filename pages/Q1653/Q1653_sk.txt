Dunaj (nem. Donau, chorv. Dunav, maď. Duna, srb.  a bulh. Дунав, rum. Dunărea) je druhá najdlhšia európska rieka a najdlhšia rieka v Európskej únii. V meste Donaueschingen vzniká sútokom zdrojníc Breg a Brigach prameniacich vo Schwarzwalde (Nemecko), preteká južným Nemeckom, Rakúskom, Slovenskom, Maďarskom, Srbskom, potom tvorí po mnoho desiatok kilometrov rumunsko-bulharskú hranicu a ústi deltou do Čierneho mora na hraniciach medzi Rumunskom a Ukrajinou, pričom pri ukrajinskom meste Reni hraničí s teritóriom Moldavska.
Starí Rimania poznali rieku, ktorá z veľkej časti tvorila severnú hranicu ich impéria, pod latinským názvom Danubius. Podľa legendy vyslal rímsky vojvodca svojich vojakov hľadať prameň rieky. Tí na úpätí Čierneho lesa narazili na silný minerálny prameň (v miestach, kde dnes leží mesto Donaueschingen), ktorý tu síce do rieky vyviera, ale nie je jej počiatkom. Vojakom sa podľa povesti nechcelo predierať čiernymi lesmi ku skutočnému prameňu a označili toto miesto za prameň Dunaja. Toto pojatie sa vžilo a dodnes nesie rieka svoje meno až od mesta Donaueschingen, kde je žriedlo obstavané ako jej symbolický prameň. V skutočnosti vzniká Dunaj sútokom potokov Breg a Brigach, ktoré sa tiež stretávajú neďaleko mesta.
Dunaj je pre menšie plavidlá splavný od mesta Ulm, kde prijíma vodnatý alpský prítok Iller a vstupuje do Bavorska. V skutočnosti je však z ekologických dôvodov možná plavba bez zvláštneho povolenia až od mesta Kelheim, pri ktorom cez ústie rieky Altmühl odbočuje do povodia Rýna Mohansko-dunajský prieplav.
Priemerný prietok Dunaja je v ústí 6 500 m³/s, v Budapešti 2 350 m³/s, v Bratislave 2 025 m³/s a vo Viedni 1 900 m³/s.
Dunaj preteká, respektíve dotýka sa 10 nasledovných krajín (v smere od prameňa do ústia): Nemecko, Rakúsko, Slovensko, Maďarsko, Chorvátsko, Srbsko, Rumunsko, Bulharsko, Moldavsko a Ukrajina.


== Názov ==
Názov Dunaj (a príbuzné tvary v iných jazykoch) pochádza z latinského mena rímskeho boha Danubia. Toto slovo môže byť keltského, skýtskeho alebo sarmatského pôvodu. Dunaj bol označovaný tiež ako Tonach, neskôr tiež Donaw. Starým menom (najmä) dolného Dunaja bolo latinské Hister, Ister, pochádzajúce z gréckeho Ἴστρος (Ístros). Grécku podobu zmieňuje Hesiodos vo svojej Theogonii, označuje ním syna Okeáne a Téthydy (Theogonia 339).


== Prítoky ==

Prítoky Dunaja (a strana, z ktorej pritekajú):

 Nemecko: Breg (najdlhší pramenný tok; P), Brigach (Ľ), Iller (P), Lech (P), Altmühl (Ľ), Isar (P), Inn (P), Ilz (Ľ)
 Rakúsko: Traun (P), Enža (P), Ybbs (P)
 Slovensko: Morava (Ľ), Váh (Ľ), Hron (Ľ), Ipeľ (Ľ)
 Maďarsko: Mosoni Duna (P), Sió (P)
 Chorvátsko: Dráva (P)
 Srbsko: Tisa (Ľ), Sáva (P), Velika Morava (P)
 Bulharsko: Iskăr (P)
 Rumunsko: Jiu (Ľ), Olt (Ľ), Ialomiţa (Ľ), Siret (Ľ), Prut (Ľ)


== Významné mestá ==
Dunaj preteká nasledujúcimi mestami:

 Nemecko: Donaueschingen, Tuttlingen, Ulm, Ingolstadt, Regensburg, Straubing, Deggendorf, Passau
 Rakúsko: Linz, Enns, Melk, Krems an der Donau, Tulln, Viedeň
 Slovensko: Bratislava, Komárno, Štúrovo
 Maďarsko: Ostrihom, Budapešť, Dunaújváros, Baja, Moháč
 Chorvátsko: Vukovar, Ilok
 Srbsko: Nový Sad, Belehrad, Smederevo
 Rumunsko: Drobeta-Turnu Severin, Giurgiu, Braila, Galac, Tulcea, Sulina
 Bulharsko: Vidin, Svištov, Ruse, Silistra
 Ukrajina: Reni, Izmajil


== Významné národné parky a chránené územia ==
 Nemecko: Prírodný park Obere Donau, Donauleiten
 Rakúsko: Národný park Donau-Auen
 Slovensko: Chránená krajinná oblasť Dunajské luhy, Dunaj (územie európskeho významu)
 Maďarsko: Duna–Ipoly Nemzeti Park, Národný park Dunaj-Dráva
 Chorvátsko: Prirodný park Kopački Rit
 Srbsko: Gornje Podunavlje, Národný park Đerdap, Deliblatska Peščara
 Rumunsko: Prírodný park Železné vráta, Les Letea, Delta Dunaja
 Bulharsko: Prírodná rezervácia Srebarna, Prírodný park Persina
 Ukrajina: Dunajská biosférická prírodná rezervácia (Дунайський біосферний заповідник)


== Delta Dunaja ==

Delta rieky Dunaj je druhá najväčšia európska riečna delta (po Volge) a od roku 2001 je zapísaná na zozname Svetového dedičstva UNESCO.


== Splavnosť Dunaja ==

Dunaj je splavný od svojej delty až do nemeckého mesta Ulm.


== Galéria ==

		
			
			
		
		
			
			
		
		
			
			
		
		
			
			
		
		
			
			
		
		
			
			
		
		
			
			
		


== Referencie ==


== Pozri aj ==
Delta Dunaja
Mohansko-dunajský prieplav


== Iné projekty ==

 Commons ponúka multimediálne súbory na tému Dunaj


== Externé odkazy ==
danubemap.eu - Turistická mapa Dunaja