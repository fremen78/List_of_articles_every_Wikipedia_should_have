Sosialisme es un varia de sistemes sosial e economial marcada par posese sosial e la autodirije de la modos de produi par la laborores, e ance la teorias political e promoves asosiada con los. Posese sosial pote refere a formas de posese publica, coletiva, o coopera, o a la posese de valuas par sitadanes. On ave multe varias de sosialisme e no defini singular pote capsuli tota, ma posese sosial es la elemento comun compartida par los.
Sistemes economial sosialiste pote es divideda entre formas mercato e nonmercato. Sosialisme nonmercato inclui la sustitui de mone e la valuas de imobilas, labora, e capital, par valuas calculada sola sur usa. La intende es la crea de un sistem economial cual evita la nonefetosia e crises asosiada con la acumula de capital e la sistem de profita. Contrastante, sosialisme mercato reteni la usa de mone e la valuas de imobilas, labora, e capital, e en alga casos an la motiva de profita, en relata a la opera de emprendes sosial poseseda e la rasiona de benes de capital entre los. Profitas jenerada par esta companias ta es controlada direta par la laborores de cada compania, o cumula a la sosia intera en la forma de un dividendo sosial. Sosialistes debata la praticalia e metodos de distribui de recursos per un sistem sosialiste.
La promove political de sosialisme inclui un grupo de filosofias political cual orijina en la promoves revoluinte de la sentenio 18, e en la conserna per la problemes sosial cual ia es asosiada con capitalisme. En ajunta a la debata sur mercatos e metodos, la varias de sosialisme difere en sua consetas de posese sosial, como dirijores ta es organizada en instituis produinte, e la rol de la stato en construi sosialisme. Diferes sentral inclui reformiste contra revoluinte e sosialisme de la stato contra sosialisme libraliste. Politicas sosialiste ia es sentraliste e desentralida, internasionaliste e nasionaliste, organizada par partitos political e oposada a politicas de partitos, a veses incluinte sindicatos e a otra veses autonom de e critical de sindicators, presente en nasiones industrialida e nasiones developante. An si tota varias de sosialisme vide se mesma como democrata, la espresa "sosialisme democrata" es comun usada per asentua la suporta e valua de prosedes democratal, e contra sistemes political autoritar, como en nasiones comuniste.
A la sentenio 19 tarde, pos la obras de Karl Marx e sua colaboror Friedrich Engels, sosialisme ia comensa sinifia un oposa a capitalisme e un promove de un sistem poscapitaliste fundida sur alga forma de posese sosial de la modos de produi. En la desenio de 1920, la du tendes political cual domina la promove sosialiste internasional ia es la comunisme e sosialisme democrata. E, pos esta tempo, sosialisme ia emerje como "la promove secular la plu influente de la sentenio 20 en tota la mundo". 
Con la emerje de la Uni Soviet como la state prima cual nomi se mesma sosialiste, sosialisme ia deveni asosiada en multe mentes con la model economial soviet, cual multe economistes sujeste ia es plu un forma de capitalisme de la stato o un economia de comanda. Partitos sosialiste resta un fortia political con grados variante de potia e influe sur tota continentes, gidante governas nasional en multe nasiones de la mundo. Oji, alga sosialistes ia adota ance la causas de otra promoves sosial, per esemplo ecolojia sana, egalia femiste, e libralisme sosial.


== Referes ==