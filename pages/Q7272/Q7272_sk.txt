Socializmus je

politická a ekonomická teória obhajujúca spoločné vlastníctvo výrobných prostriedkov, kontrolu celej výroby, distribúcie a výmeny ako spravodlivý spôsob účasti na národnom bohatstve
politické hnutie opierajúce sa o takúto teóriu; v súčasnosti sa delí na:
sociálnodemokratický prúd (sociálnodemokratické strany sa v záp. Európe označujú ako "socialistické")
komunistický prúd
politické zriadenie opierajúce sa o takúto teóriu; formálnejšie v 20. storočí u marxistov-leninistov zriadenie ako druhá fáza vývoja k vlastnému komunizmu (1. ľudová demokracia → 2. socializmus → 3. komunizmus v užšom zmysle [pričom 2. a 3. sa spolu označujú ako komunizmus v širšom zmysle])
Prívrženec socializmu alebo člen socialistickej strany sa volá socialista.


== Dejiny ==
Výraz po prvýkrát použili ako pojem na začiatku 19. storočia vo svojich dielach Francúzi Charles Fourier a gróf Henri de Saint-Simon, hoci ich predbehli pokusy Roberta Owena s kooperatívnou kontrolou výroby v jeho dielňach v škótskom New Lanarku po r. 1800.
Takmer o 50 rokov neskôr zrevolucionizoval Karl Marx socialistické politické ideály záverom, že zisk kapitalistu pochádza z vykorisťovania robotníka, a svojím argumentom, že iba pracujúce masy môžu vybudovať socialistickú spoločnosť. Otázka cesty, ktorou by sa mal tento cieľ dosiahnuť, ako aj spôsobu, akým by mal tento proces prebiehať, vyvolali rozpory, na základe ktorých vznikli veľmi rozdielne socialistické strany. V niektorých boli umiernení reformátori, v iných extrémne ľavicoví komunisti, ktorí považovali násilnú revolúciu za jediný spôsob dosiahnutia zmeny. V najrozvinutejších krajinách sa prijali niektoré aspekty socializmu, ako napríklad sociálne zabezpečenie, ale do 90. rokov 20. storočia väčšina čistej ideológie stratila životaschopnosť a socializmus sa stal politickou a sociálnou filozofiou, ktorá zostala spätá s trhovými silami. Prvým štátom s politickým zriadením opierajúcim sa o socialistickú teóriu bolo Rusko v roku 1917, keď sa k moci dostal Lenin. Bolo to po októbrovej revolúcii.


== Referencie ==


== Pozri aj ==
komunizmus
socialistický štát
zoznam socialistických štátov
Zväz sovietskych socialistických republík


== Iné projekty ==

 Wikicitáty ponúkajú citáty   od alebo o Socializmus
 Commons ponúka multimediálne súbory na tému Socializmus