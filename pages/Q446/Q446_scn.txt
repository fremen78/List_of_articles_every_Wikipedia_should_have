La rota (dû latinu "rota") è n'òrganu miccànicu girèvuli a forma di discu ca trasmetti lu muvimentu midianti cuntattu direttu. Ntô vìculu, è lu discu firrièvuli supra tirrenu o supra rutara, a voti rivistitu di nu pneumàticu, ca cunzenti la locomuzzioni.
La rota è una di li mminzioni cchiù mpurtanti di l’omu; nun si sapi nenti supra l’urìggini di idda, nun si sapi cu fu ca l'ammintau, unni accuminciau a èssiri usata e cu era ssu  pòpulu.
La cosa sicura è ca si tratta di na mminzioni assai antica: nu corpu di gèniu di quarc’unu ca vitti comu furiava ntô tirrenu nu truncu d'àrbiru e pinzau di  usàrilu ppi fari scùrriri supra a iddu na cosa pisanti ppi traspurtàrila.
La mmàggini cchiù antica ca s’hà truvatu dâ rota,  è chidda scuperta ntô 1928 di l’archiòlugu ngrisi Leonard Woolley, ca attruvau nu stindardu-musàicu unni era  rapprisintata na rota di lignu;  ssu stindardu-musàicu fu fattu di li Sumeri e è vecchiu di quarchi 5.000 anni apprima di Cristu, quannu li Sumeri si stabbileru ntâ Misuputamia; la rota, pirò, non fu ammintata di ssu pòpulu, ma forsi s’hà jiri o neulìticu p’attruvari la prima rota.


=== Evuluzzioni dâ rota ===
Prima dâ rota, l’omu ppi traspurtari  cosi pisanti, lu faceva prubbabbirmenti cu la slitta; appoi si  capìu ca facennu scùrriri ssi cosi supra nu truncu d’àrbiru, vinìa cchiù fàcili a spustàrili; doppu, si capìu ca mintènnuci nu pernu ô centru di nu discu di lignu, la rota/discu putìa furriari ntô tirrenu, mentri lu pernu arristava fremmu e nta ssu pernu putìa èssiri misa quarsiasi cosa: na basi, quarchi cosa unni mèttiri pisi di traspurtari.   
Ssi primi roti èranu di lignu chinu e ntô centru c’era fattu nu purtusu unni vinià allucatu l’assi. 
Passau tantu tempu prima ca s’ammintau la prima rota a raggi: i primi di ssi roti foru fatti ammeri  û 2000 a.C. e foru misi ntê carri di l’aggizziani, ca addivintaru accussì cchiù viloci e maniggèvuli.        
Ammeri lu 100 a.C. li Celti, nu pòpulu di l’Europa nord uccidintali, ammintaru lu cuscinettu. Era fattu cu nu stratu di lignu o di bronzu, nfilatu  tra l’assi e la parti cintrali di la rota: cu ssu sistema, vinià arridduciutu   bona parti di l’artritu ca la rota facìa ntornu a l’assi cintrali. 
Passau ancora tantu tempu e Liunardu Da Vinci, studìau e addisignau li primi ngranaggi (o roti dintati). 
Oi, màchini, muturi, ngranaggi e tanti àutri  tguggetti, nun ci fùssuru si quarcunu nun avissi ammintatu la rota.