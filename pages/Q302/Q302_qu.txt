Sus, Hisus, Hisus Kiristu, Natsaritmanta Hisus, Hisuw icha Hichhu sutiyuq runaqa (Iwriyu simimanta: יהושע [iehoshua], Aramayu simipi: ישוע [Jeshua, Jeshu], Ilinika simipi: Ιησούς [Iēsoús]) kiristupi iñiq iñiypa kamaqnin karqan. Chay kiristu iñiq iñiykamaqa Apuyayapa Churin karqan.
Hisuwpa kawsasqanmantaqa Apuyayapa Simin Qillqam Matiyu, Markus, Lukas, Huwan  (alliwillayyuq) nisqakunap qillqasqankunapi willakun. Chay Apuyaya simin qillqapi qillqakunataqa musuq willay ninchik (grigu simimanta: Ευαγγέλιον [euangélion] "allin willakuy").
Hisuwqa Bethlehem (Wilín) llaqtapim paqarirqan. Huryu kaspa, aramayu simitam rimarqan. Mamanpa sutinqa Mariya karqan. Mariyap qusanqa, Husiy (Joseph, José) sutiyuq, llaqllay kamayuqmi karqan.
Kimsa chunka watayuq kaspa, Hisuwqa huryukunata Apuyayapa qhapaq kayninmantam yachachiyta qallarirqan. Huwan ushachiq sutiyuqmi  Hisuwtaqa Hurllan mayupi  ushachirqan. Hisuwpa chunka iskayniyuq yachakuqninkunam karqan. Urqupi Kamikuy nisqapi musuq kamachikunamantam rimarqan, Yayayku nisqa mañaymantapas willaspa.
Qhipaq Sina nisqapiqa "Wañusaq. Kay t'antaqa kurkuymi. Mikhuychik yuyawanaykichikpaq. Kay winuqa yawarniy. Kayqa musuq rimanakuymi. Upyaychik huchaykichikkunata qispisunaykichikpaq." nispa t'antata winutapas yachakuqninkunawanqa rakinakurqan.
Huras Iskarioti, huk yachakuqnin, Hisuwta wasanchaspa Yerusalempi hudyu awqa yachachiqkunaman qupurqan. Paykunaqa Hisusta romanu apuq Pontius Pilatusman wañunapaq qurqan. Chay Pontius Pilatusqa Hisusta Kruspi wañuchichirqan.
kiristu iñiq iñiykama, Hisusqa iñiqnin runakunata huchankunamanta qispichinapaq, hanaq pachapi wiñay kawsanankupaq, kikinpa kawsanta Kruspi qurqan. Kimsa kaq p'unchawpi wañusqamanta sayarispa kawsarirqan. Chaymantapacha Hisus Kiristu sutiyuqmi. Hanaq pachaman huqarikuspa, kunanqa Yuspa pañanpim tiyachkan. Kay pachap puchukayninpi hamunqa runakunata taripanapaq. Chaymantataq iñiqninkunaqa wiñaypaq kawsanqaku, mana iñiqtaq wiñaypaq wañunqaku.


== Kaypipas qhaway ==
Kathuliku Inlisya
Urthuruksu Inlisya


== Hawa t'inkikuna ==
 Commons nisqaqa multimidya kapuyninkunayuqmi kay hawa: Hisus.
Jesusmanta pilikula (http://www.inspirationalfilms.com/)
Qusqu Runasimipi (Quechua, Cuzco)
Qullasuyu (Buliwya) Runasimipi (Quechua, North Bolivian)
Ecuador Kichwapi, Chimpurasu Runashimipi (Quichua, Highland, Chimborazo)
Kunchuku Ankash Runashimichaw (Quechua, Ancash, Conchucos, Northern)
Waylas Ankash Runashimichaw (Quechua, Ancash, Huaylas)
Chanka (Ayakuchu) Runasimipi (Quechua, Ayacucho) (huk runallap rimasqan)
Wakin Rimaykunapi