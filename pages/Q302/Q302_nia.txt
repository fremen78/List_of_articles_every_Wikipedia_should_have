Yesu (★ ambö töra 6–4 föna Keriso, † 30/33), asese göi latötöi ia Yesu Keriso ma Yesu moroi ba Nazareta, ba oya döi tanöbö'ö, no samösa niha Yahudi sangombakha ba sondrönia'ö ba agama, sauri ba ngaotu ndröfia sisara. Ya'ia zi tobali tuho agama Niha Keriso, agama fondrege ebua ba gulidanö. Ato Niha Keriso si faduhu tödö wa Yesu andrö Lowalangi si no tobali niha ba mesia, si no tefabu'u bakha ba Gamabu'ulali Siföföna.
Arakhagö fefu gere wangosili ma'ökhö, sangosili ngawalö zura si otarai ba ginötö föna, fao dödöra wa no irai auri Yesu. So tesöndra waö-waö wa'auri Yesu bakha ba zura Turia Somuso Dödö, töra-töra sura nifotöi Injil si so bakha ba mbuku Gamabu'ulali Sibohou. No oya mufalua wangosili sanandrösa ba hadia ahatö khö Yesu sauri duria nisura bakha ba Injil. Laboto Yesu me 8 ngaluo ndröfinia, itema wanasa moroi khö Yohane Same'e Fanasa me awuyu-wuyu ia nasa, ba aefa itörö wuasö awö famoni si 40 ngaluo wa'ara ba danö simate, ibörötaigö halöŵö fa'alowalangi. I'anöröi mbanu-banua misa ba wanuriagö turia fa'alowalangi, ba andrö asese lakaoni khönia guru (rabbi). Asese göi fabu'a li Yesu khö ndra niha Yahudi sanandrösa ba hadia zabölö fagöna ba wolo'ö khö Lowalangi, ifadöhö wökhö, ifahaö niha faoma amaedola, i'owuloi niha solo'ö khönia, ba gotaluara ira nifahaö si-12. Lara'u ia ba Yerusalema ba lafareso ia ira sondrönia'ö khö niha Yahudi, latou'ö ia khö wamatörö Roma samatörö tanö me luo da'ö, ba laforöfa ia molo'ö gangetula Fondrio Filato, si tobali gubernur provinsi Yudea me luo da'ö. Aefa wa'amatenia, faduhu dödö ndra solo'ö khönia wa no maoso ia moroi ba gotalua zimate, ba aefa manahae ia ba zorugo, tobali ndra solohi khönia andre angowuloa ndra Niha Keriso si föföna, si muzawili ba zi sagörö ulidanö. Lafa'ema waö-waö wa'aurinia ba nga'ötöra mitou faoma nidunö-dunö (nifotöi tradisi oral), si tobali dania dane-dane ni'oguna'ö ba wanura Injil.
Fao ba teologi Niha Keriso wamati wa te'adonogö Yesu moroi khö Geheha Ni'amoni'ö, ni'adonogö Maria me lö nasa faruka ia ba ndramatua, wa ifazökhi dandra sahöli-höli tödö Yesu, wa ya'ia zamasindro Gereja Niha Keriso, wa mate ia ba röfa tobali fangöhöli horö, wa maoso ia moroi ba gotalua zimate ba manahae ia ba zorugo, heza mangawuli ia dania. To'ölö faduhu dödö ndra Niha Keriso wa no ifolala Yesu, irege tola mangatulö niha khö Lowalangi. Ifaduhu'ö Tuho Wamati nifa'anö ba Nikea wa edöna ihuku niha Yesu, he sauri ba he simate, föna ma zui aefa wanusugi boto, salua ba ginötö mangawuli Yesiu dania simane nifakhoi bakha ba teologi afuriata danö (to'ölö latötöi ia bakha ba teologi eskatologia). Arakhagö fefu Niha Keriso, lasuno Yesu, Lowalangi si no tobali niha ba lafotöi Ono Lowalangi, samösa moroi ba Lowalangi si tölu (trinitas). Ero röfi la'owasaini wa'atumbu Yesu, sito'ölönia ba 25 Desember, nifotöi luo Natal. Latörö-tödö wamoröfania ba Luo Zumaha Ni'amoni'ö ba femaosonia moroi ba gotalua zimate ba Luo Paska. Surambaŵa fondrege oya te'oguna'ö ba zi sagörö ulidanö iada'a, ya'ia na taŵaö döfi 2024, no lafotöi ia surambaŵa Keriso (li Indonesia: Masehi, li Inggris: CE (Common Era)), börö me te'erai ia moroi ba ginötö wa'atumbu Yesu Keriso, ambö töra.
Lafolakhömi göi Yesu bakha ba agama Islam, Baha'i, ba ba agama Druze. Latötöi Yesus bakha ba agama Islam molo'ö töinia bakha ba zura Alquran ya'ia da'ö Isa, heza tetema'ö wa Yesu samösa no sama'ele'ö ba mesia, sedöna mangawuli dania fatua lö alua wanguhuku. Faduhu dödö ndra niha Islam wa tumbu Yesu moroi khö Maria, me lö nasa faruka Maria ba ndramatua (li Indonesia: perawan), bahiza lö latema wa Yesu andrö no Lowalangi ma zui Ono Lowalangi. Lö göi faduhu dödö arakhagö fefu niha Islam wa no mate Yesu ba röfa, bahiza wa no i'ohe Yesu ba zorugo Lowalangi fatua auri Yesu nasa. Fabö'ö göi molo'ö ndra niha Yahudi. Lö faduhu dödöra wa Yesu andrö mesia, börö me lö nifönuinia zura ndra sama'ele'ö, lö nibayoini ia molo'ö hada ndra niha Yahudi, lö simaoso ia moroi ba gotalua zimate, ba tenga Lowalangi ia.


== Töi ==


=== Fame'e töi si fao tödö ato niha ===
Ba ginötö Yesu ha sambua döi samösa niha Yahudi, heŵa'ae itaria lafaogö göi döi simane "ono [töi namania]" ma zui töi mbanuania. Börö da'ö to'ölö lakaoni Yesu bakha ba Gamabu'ulali Sibohou "Yesu moroi ba Nazareta". Lakaoni Yesu ira si faola omo khönia "tuka geu, ono Maria ba talifusö Yakobo awö Yose ba Yuda ba Simoni", "ono tuka geu" ma "ono Yosefo"; bakha ba Injil Yohane ikaoni ia Filifo "Yesu ono Yosefo moroi ba Nazareta".


=== Etimologi ===
Ba li Niha tefo'eluaha döi Yesu moroi ba li Yunani Iēsous, nifo'eluaha göi moroi ba döi Yosua (li Ibrani Yehoshua, furi hö Yeshua), sambua töi sasese tebe'e ba töi niha ba danö Yudaia ba ginötö Yesu. Ato niha samo'eluaha döi Yehoshua ba Yeshua faoma "mangorifi" ba "fangorifi". Iŵa'ö Injil Mataio wa oroma mala'ika khö Yosefo sanguma'ö khönia ena'ö "ibe'e töinia Yesu, börö me i'orifi dania mbanuania moroi ba horöra".


=== Yesu Keriso ===
I'otarai götö si föföna Niha Keriso, to'ölö latötöi Yesu ira Niha Keriso faoma "Yesu Keriso". Keriso no tenga töi nifatörö zatua ndraono bahiza sambua töi sebua (nifotöi gelar ba li Indonesia). Lahalö ia moroi ba li Yunani Χριστός (Christos), nifo'eluaha moroi ba li Ibrani mashiakh (משיח) eluahania "nibayoini", ba ba Zura Ni'amoni'ö ba li Niha "mesia". Bakha ba Zura Ni'amoni'ö, te'oguna'ö wanikha ni'amoni'ö ba wombayoini niha ma zui gama-gama si fahöna fa'alowalangi si no tobali föfö ngawalö halöŵö ba agama khöra.
Ba ginötö da'ö lafotöi Yesu "Keriso" ira Niha Keriso börö me faduhu dödöra wa mesia ia, fe'asonia no tefabu'u bakha ba zura Gamabu'ulali Siföföna. Furi hö töi Keriso awö töi "Yesu" tobali sambua "Yesu Keriso". Lakaoni Niha Keriso niha solohi khönia i'otarai ngaotu ndröfia sisara.


== Fa'auri ba famahaönia ==


=== Molo'ö Injil kanonik ===

Injil kanonik si öfa ngawua (Mataio, Mareko, Luka ba Yohane) no tuho gumbu heza tehalö waö-waö wa'auri ba fangombakha Yesu. Bahiza so göi nahia bö'ö bakha ba zura Gamabu'ulali Sibohou sanutunö moroi ba wa'aurinia, simane Femanga Safuria bakha ba KorI 11:23-26. Itutunö göi Halöŵö Zinenge bakha ba 10:37-38 ba ba 19:4 zanandrösa ba halöŵö si föföna Yesu ba Yohane Same'e Fanasa sombalo-baloi halöŵö andrö. Itutunö HalZin 1:1-11 (inönö göi ba TimI 3:16) zanandrösa ba wanahae Yesu töra moroi ba nitutunö Injil si öfa. Bakha ba ngawalö zura Waulo, nisura föna wanura Injil, tesöndra mato ha'uga wehede ma fanuturu Yesu.
Khö ndra mato ha'uga gangowuloa Niha Keriso siföföna so nidunö-dunö sanandrösa ba wa'auri ba famahaö Yesu si lö tesöndra bakha ba zura Gamabu'ulali Sibohou. Fao ba da'ö nifotöi injil Toma, injil Wetero, sura nibini'ö Yakobo, ba sura nibini'ö tanöbö'ö. Molo'ö ndra sangosili sato ngawalö zura andre tesura ara aefa ginötö ndra nifahaö Yesu ba nitutunö bakha khönia ambö faduhu dödöda moroi ba nitutunö Injil si öfa.

Awena irugi da'a wo'ali ba li Niha. Höndrögö Bulö'ö kode ba wamaigi teks asli ba li Inggris. Tolo Wikipedia ba wanohugö wo'ali ya'ia na so ginötöu. 


==== Sanura, inötö tesura ba hadia tola faduhu dödöda ia ====


==== Fama'oli ba ösi ====


=== Nga'ötö ba fa'atumbu ===


=== Fa'a'iraono, ösi nomo ba halöŵö ===


=== Fanasa ba fanandraigö ===


=== Fa'a'enoni ba zato ===


==== Nifahaö ba solohi ====


==== Famahaö ba tandra sahöli-höli dödö ====


==== Fangombakha wa Keriso ba famolakhömi ba hili ====


=== Migu ni'amoni'ö ===


==== Nilau ba Yerusalema ====


==== Femanga Safuria ====


==== Fa'ata'u ba kabu, femanga mböli ba fondra'u ====


==== Fanguhuku ndra ere, Herode ba Filato ====


==== Famoröfa ba fogo'o ====


=== Femaoso ba fanahae ===


== Götö Niha Keriso siföföna ==


== Sinöndra molo'ö sejarah ==


=== Yudaia ba Galilaia ba ngaotu ndröfia sisara ===


=== Umbu ===


=== Salua molo'ö angolifa ginötö ===


=== Hadia sindruhu alua ===


==== Ösi nomo ====


==== Fanasa ====


==== Fe'amöi enoni ba Galilaia ====


==== Halöŵö (peran) ====


==== Fasa ba famoröfa ba Yerusalema ====


==== Aefa wamoröfa ====


=== Fogambambaraini Yesu ===


=== Li, soi ba khala-khala ===


=== Teori mitos Keriso ===


== Söndra moroi ba agama ==


=== Niha Keriso ===


=== Yahudi ===


=== Manikeis ===


=== Islam ===


==== Ahmadiyah ====


=== Druze ===


=== Baha'i ===


=== Tanöbö'ö ===


== Fangoroma'ö ba gambara ==


== Föfö gamatela ==


== Famatokhi ==


== Umbu ==


=== Taroma wehede ===


=== Sinura ===


== Khai-khai baero ==
LatinVulgate.com, The Complete Sayings of Jesus Christ nifa'oli ba li Latin faoma li Inggris, ni'osagö Mental Systems, Incorporated