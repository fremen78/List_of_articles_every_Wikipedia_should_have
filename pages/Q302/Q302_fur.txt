
== Figure ==
Di Jesus a 'nt cjacarin principalmentri i vanzei canonics, ancje se o cjatìn tocs in altris fonts no religjosis come par esempli Antiquitates Iudaicae di Josef Flavi, scrits di Plini il Vieli, Seneca e altris.
Il non Jesus al corispuint al tiermin grêc "Iesoùs" che al derive dal ebraic "Yeshùa o Yehohshùa", che al significhe: "Idiu al salve".
Chest non al jere avonde doprât a chei timps, partant spes al jere compagnât dal apelatîf "Nazaren".
Al ven ancje clamât il "Crist".
Crist al salte fûr dal grêc Cristòs che al volte la peraule ebraiche "Mashiach" (Messie) che e jere assegnade intal Vecjo Testament ai sovrans elezûts dal Idiu (par esempli Davide) e a significhe "ont", ven a stâi consacrât in non dal Idiu.
Secont i vanzeliscj al è nassût a Betlem, la citât di Davide. I siei gjenitôrs a stavin a Nazaret, ma cuant che Jesus al è nassût a si cjatavin a Betlem par un censiment.
Altris a sostegnin invezit che al è nassût a Nazaret.
La date e pues sei ator il 6 o 7 p.d.C.
Al fo batiât a cirche trente agns, e di chel moment al scomençà une grande ativitât di predicazion che e à durât cirche trê agns e mieç.
Po dopo al fo injustementri condanât dai capocjis dai predis ebreus, e dopo un mateç di procès al fo metût a muart dai romans cun soferencis sbalsamantis.


== Diferencis di viodude ==


=== Cristians ===
Pai cristians e je la figure centrâl dal cristianisim. Al è ritignût il Fi dal Idiu che si è fat om.
Al è considerât ancje la seconde persone de Trinitât. Duncje al è sedi om che Diu, al ven a stâi Diu incjarnât.
La muart di Jesus e costituì un sacrifici di espiazion par i pecjâts di dute la umanitât.
Cu la so resurezion al stabilì la vitorie su la muart e ancje la resurezion par ducj i oms.
Intai cults cristians al ven ripetût il sacrifici da la eucarestie dulà che il pan e il vin a deventin so cuarp e so sanc.
Dut chest al sucêt midiant de transustanzazion pai catolics, o par consustanzazion pai evangjelics o protestants luterans.
Pai protestants riformâts, invezit, il rît eucaristic vie pal cult al è nome simbolic.
A Jesus a son dedicadis lis principâls fiestis cristianis come la Pasche cu lis celebrazions de setemane Sante, il Nadâl, la Trinitât, la Epifanie, la Sense.


==== Testemonis di Jehova ====
Pai testemonis al è l'unigjenit Fi dal Idiu.
Al è insiemit a lui che l'Idiu al à creât dutis lis robis che a son in cîl e su la tiere.
Al vignì mandât di so Pari su la tiere par che al des la so vite come riscat pe umanitât.
In cheste maniere al vierzè la strade de vite perpetue a ducj i oms che a varessin francjât fede.
Cumò al si cjate in cîl, tornât inte glorie celest, e al governe come Re in cîl in spiete di puartâ in curt chest guvier ancje su la tiere.
Al è ancje par chest che Jesus al insegnà a preâ ai siei dissepui inte preiere dal Pari Nestri: ..........che al vegni il to ream, che e sedi fate la to volontât come che e je in cîl ancje su la tiere..........(Matieu 6:10)
In chel timp finalmentri, cuant che al varà netât vie i necuitôs, la tiere e tornarà a jessi un paradîs come che l'Idiu le veve creade al inizi.


=== Islamics ===
Secont i musulmans, Jesus nol è il Fi dal Idiu, ma un profete che al à preparât la vignude di Maomet.
Al è nassût in maniere miracolose de vergjine Marie.
I musulmans a dinein la Trinitât, e a dinein ancje che Jesus al sei muart in crôs e duncje resurît: secont lôr, invezit, al è stât cjolt sù in cîl da Allah cence murî.
Al tornarà su la tiere a la fin dai timps, intal Dì dal Judizi finâl.


=== Judeus ===
I ebreus a no ricognossin Jesus come il messie, di fat a ritegnin che la vignude dal messie a no si sedi ancjemò palesade.
Vint une confession rigjidementri monoteiste, a acetin dome l'Idiu come unic Signôr sul mont e su la storie, partant Jesus par lôr nol è di nature divine.


=== Altris ===