Abascal Arturo Sosa SJ (Caracas, 1948. November 12.-) venezuelai származású jezsuita szerzetes, a jezsuita rend 31. generálisa, aki 2016. október 14-től tölti be hivatalát.


== Élete ==
Arturo Sosa Caracasban született 1948. november 12-én. Jézus Társaságába 1966-ban lépett be, 1977-ben szentelték pappá. Filozófiai tanulmányokat végezett Chileben az Andrés Bello Egyetemen 1972-től. Később Caracasban, a venezuelai Központi Egyetemen politikatudományból szerzett doktorátust 1990-ben. Spanyolul, olaszul, valamint angolul beszél és francia nyelven is ért.
Rendi szolgálatát Venezuelában kezdte el, ahol a Gumilla társadalomtudományi és szociális központ vezetője volt éveken át, majd Sosa atya 1996 és 2004 között a Társaság venezuelai provinciájának volt a tartományfőnöke.
Élete nagy részében az oktatás és a kutatás volt a fő tevékenységi köre. Oktató és tanácstag volt az Andrés Bello Katolikus Alapítványban, majd a Tachirai Katolikus Egyetem rektori tisztségét töltötte be. Kutatási területe a politikatudományok köre. 2004-ben a washingtoni Georgetown Egyetem latin-amerikai Tanulmányi Központ megbízott tanára volt. Oktatói és kutató munkája közben számos publikációt jelentetett meg, főként hazája, Venezuela történetéről és az ország politikai életéről.
2008-ban, a 35. rendi nagygyűlésen Adolfo Nicolas tanácsnoknak nevezte ki venezuelai székhellyel. 2014-től Rómában tölti be a legfőbb rendi elöljáró delegátusa feladatot, a rend római házai és intézményei felé. Feladatkörébe tartozott a Gregoriana Pápai Egyetem, a Pápai Biblikus Intézet, a Pápai Keleti Intézet, Specola Vaticana Csillagvizsgáló, valamint a Civiltà Cattolica folyóirat, illetve több római nemzetközi jezsuita kollégium felügyelete.


== Főbb művei ==
Arturo Sosa, La filosofía política del gomecismo, Estudio del pensamiento de Laureano Vallenilla Lanz, Barquisimeto, Centro Gumilla, 1974, 130 p. (ISBN 8439920830)
Arturo Sosa, Eloi Lengrand, Del garibaldismo estudiantil a la izquierda criolla, Los orígenes marxistas del proyecto de A.D. (1928-1935), Caracas, Centauro, 1981, 517 p. (OCLC 30449576)
Arturo Sosa, Ensayos sobre el pensamiento político positivista venezolano, Caracas, Centauro, 1985, 269 p. (ISBN 9802630217)
Arturo Sosa, Rómulo Betancourt y el Partido del Pueblo, 1937-1941, Caracas, Fundación Rómulo Betancourt, coll. « Tiempo vigente » (no 9), 1995, 617 p.(ISBN 9806191293)


== A jezsuita rend generálisaként ==

A legfőbb rendi elöljárót, a „generálist” életre szólóan választják meg, a rendalkotmányban előírt módon. A generálist az általános rendgyűlés választja meg, s feladatát élete végéig (illetve lemondásáig) látja el. Megválasztása után a megválasztás tényét be kell jelenteni a mindenkori római pápának, aki megerősíti a személyt. Ezután a megválasztott esküt tesz, s attól kezdve teljes jogkörrel betölti a generálisi feladatokat. Arturo Sosát 2016. október 14-én választották meg generálisnak, s az eskü letétele után teljes jogkörrel látja el a feladatait.


== Források ==
Sajtótájékoztatót tartott Arturo Sosa, az új jezsuita generális. www.magyarkurir.hu. (Hozzáférés: 2016. október 21.)
http://hu.radiovaticana.va/news/2016/10/15/p_arturo_sosa,_a_j%C3%A9zus_t%C3%A1rsas%C3%A1ga_31_gener%C3%A1lis%C3%A1nak_az_%C3%A9letrajza_/1265571
https://web.archive.org/web/20161014115952/http://gc36.org/gc36-new-father-general/