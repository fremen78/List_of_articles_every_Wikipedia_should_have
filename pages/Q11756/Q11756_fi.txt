Esihistoria tarkoittaa ihmisen menneisyyden ajanjaksoa ennen kirjoitustaidon käyttöönottoa. Historiaksi nimitetään esihistorian jälkeistä aikaa, jota voidaan tutkia kirjallisista lähteistä. Yli 99 % ihmiskunnan olemassaolon ajasta on ollut esihistoriaa. Esihistoriaa tutkivista tieteistä merkittävin on arkeologia.


== Jaottelu ==
Esihistoria jaetaan paleoliittiseen, neoliittiseen, pronssikauteen, kuparikauteen ja rautakauteen.

Kivikausi
Varhaispaleoliittinen kausi alkoi noin 2,5 miljoonaa vuotta sitten ja päättyi nykyihmisen ilmaantumiseen 250 000 vuotta sitten.
Keskipaleoliittinen kausi ajoitetaan vuosien 250 000 eaa. ja 30 000 eaa. välille.
Myöhäispaleoliittinen kausi oli vuosien 30 000 eaa. ja 10 000 eaa. välillä.
Neoliittinen kausi alkoi noin 10 000–8 000 vuotta sitten ja kesti noin vuoteen 4 000–2 300 eaa.
Pronssikausi oli Lähi-idässä noin vuosien 4 000–1 200 eaa. välillä ja Euroopassa noin 2 300–800 eaa. välillä.
Kuparikausi alkoi Kaakkois-Euroopassa noin vuonna 4 500 eaa. ja koko Euroopassa noin vuonna 2 800 eaa.
Rautakausi alkoi vuosien 1 100–800 eaa. aikoihin.
Lisäksi Euroopan esihistoria jäsennetään usein seuraavasti:

varhaispleistoseeni 1,8 Mv – 780 000 eaa.
keskipleistoseeni 780 000–127 000 eaa.
myöhäispleistoseeni 127 000–10 000 eaa.
holoseeni 10 000 eaa. alkaen


== Esihistorian päättyminen ==
Esihistorian ajasta siirryttiin varhaishistorian aikaan ensimmäisenä Mesopotamiassa ja Egyptissä, joissa syntyivät maailman ensimmäiset korkeakulttuurit sekä kirjoitustaito.
Kiinassa vanhimmat kirjoitukset tunnetaan Shang-dynastian ajalta.
Mesoamerikassa kirjoitustaidon kehittivät olmeekit 700–500 eaa. Heitä seuranneet mayat joko kehittivät itse kirjoituksensa tai luultavammin omaksuivat sen sapoteekeilta tai olmeekeilta. Myös inkojen solmukirjoitus quipu on mahdollisesti kehittynyt ennen eurooppalaisten tuloa ja sisältänyt numerotiedon ohella tavuja, äänteitä ja kertomuksia.
Suomessa katsotaan historian alkavan 1100- ja 1200-lukujen mittaan.
Australiassa esihistoria jatkui 1700-luvulle, sillä alkuperäiset asukkaat eivät olleet kehittäneet kirjoitustaitoa ennen eurooppalaisten tuloa. Jotkin Amazonin sademetsien ja Papua-Uuden-Guinean eristäytyneet alkuperäiskansat elivät länsimaisen määritelmän mukaisesti esihistoriallista aikaa ainakin 1950- tai 1960-luvulle saakka.


== Katso myös ==
Esihistoriallinen arkkitehtuuri
Esihistoriallinen lääketiede
Esihistoriallinen sodankäynti
Esihistoriallinen taide
Esihistoriallinen tekniikka
Maanviljelyn synty Lähi-idässä


== Lähteet ==
Berndl, Klaus et al.: Maailmanhistoria: Kuvitettu matka läpi historian.  Parragon, 2007.  ISBN 9781405482837 


=== Viitteet ===


== Kirjallisuutta ==
Grünthal, Riho (toim.): Ennen, muinoin: Miten menneisyyttämme tutkitaan.  (Tietolipas 180)  Helsinki:  Suomalaisen Kirjallisuuden Seura, 2002.  ISBN 951-746-332-4 


== Aiheesta muualla ==
 Kuvia tai muita tiedostoja aiheesta Esihistoria Wikimedia Commonsissa