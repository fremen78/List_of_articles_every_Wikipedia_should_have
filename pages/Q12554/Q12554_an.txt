A Edat Meya ye o periodo historico intermedio entre a Edat Antiga y a Edat Moderna. Se gosa considerar que a Edat Meya dura dende a cayita de l'Imperio Romano l'anyo 476 dica o sieglo XV. As dos calendatas de referencia ta situar a fin d'ista edat son o descubrimiento d'America l'anyo 1492 u a cayita de l'Imperio Romano d'Orient, en 1453. O nombre fue dato por os hombres d'o Renaiximiento como termin despectivo, porque yera a epoca fosca entre os dos intes de mayor esplendor cultural. Sindembargo, a historiografía mas actual diz que no habió un cambio brusco dende a Edat Antiga sino un cambio gradual; se charra asinas de l'Antigüidat tardana ta referir-se a os sieglos III-VIII.
O sistema economico y politico d'allora yera o feudalismo y a estructura d'a población piramidal, con os nobles y os clerigos mandando sobre os vasallos. Destaca o teocentrismo dominant, os centros relichiosos yeran tamién focos de cultura y riqueza. A luenga de cultura y d'entrecambeo yera o latín.
Europa yera divita en reinos de mugas cambiants y chicoz ducatos, condatos y atras divisions baixo o poder de nobles que gobernaban de traza absolutista sobre o suyo territorio y os suyos habitants.
En arte, destacan dos movimientos: o romanico (mientres l'alta Edat Meya) y o gotico (mientres a baixa Edat Meya). En a economía, basata en o entrecambeo y o treballo agricola, ye important esmentar os gremios, as primeras asociacions profesionals.


== Bibliografía ==
(es) Aragón en la Edad Media. Universidad de Zaragoza, Facultad de Filosofia y Letras, Departamento de Historia Medieval, Ciencias y Técnicas Historiográficas y Estudios Árabes e Islámicos. Zaragoza 1977.


== Se veiga tamién ==
Alta Edat Meya.
Baixa Edat Meya.
Arte gotico.
Arte romanico.


== Vinclos externos ==
 Se veigan as imáchens de Commons sobre Edat Meya.