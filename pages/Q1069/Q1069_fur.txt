La gjeologjie e je chê sience che essenzialmentri si prefisse la ricostruzion de storie de Tiere cu la investigazion de sucession dai avigniments fisics, chimics e biologjics che a àn determinât dilunc dai timps la evoluzion fin al stadi di cumò.
De fin dal secul XX la gjeologjie e à slargjât il so cjamp di investigazion a ducj planets e a chei altris cuarps solits che a fasin part dal sisteme solâr.
Viodude la vastitât e la complessitât des problematichis leadis a chest cjamp di studis, la Gjeologjie e je integrade cun altris dissiplinis, che a costituissin l'insiemi des Siencis de Tiere:

la gjeofisiche pal studi de Tiere midiant de misurazion e de interpretazion di parametris fisics cun struments ponûts pal plui su la superficie terestre, dentri di poçs fin a une profonditât di pôcs chilometris de superficie o telerilevaments di satelits, integrâts cun concets di fisiche e sience dai materiâi;
la mineralogjie pe analisi dai minerâi contignûts intai crets integrantsi cun chimiche e fisiche;
la paleontologjie pal studi de evoluzion dai organisims vivûts su la superficie dal planet integrantsi cu la biologjie e la botaniche;
la astronomie, cuant cierts fenomens a son gjenerâts in maniere direte de interazion de Tiere cun altris cuarps planetaris o stelârs (par esempli l'impat cuntun meteorit)