Franz Kafka (Praga 3 de julio 1883 – Klosterneuburg 3 de junio 1924) era un autor de romances e novellas in le lingua german. Ille es estimate per criticos como un del plus influente autores del seculo XX. Kafka era un modernista e influentiava altere generes, includente le existentialismo. Su obras, como Die Verwandlung (Le metamorphose), Das Urteil (Le judicamento), Der Process (Le processo) e Das Schloss (Le castello), son plenate de themas e archetypos de alienation, brutalitate physic e psychologic, conflicto inter parente e infante, personas in aventuras terrificante, e transformationes mystic.
Kafka nasceva in un familia burgese judee parlante germano in Praga, alora parte del imperio austro-hungare, e era educate como advocato. Post completar su education legal, Kafka obteneva un empleo a un compania de assecurantia. Ille comenciava scriber novellas in su horas libere, e durante le resto de su vita ille plangeva de haber pauc de tempore a dedicar a illo que ille reguardava como su destino. Ille anque regrettava deber dedicar tante attention a su Brotberuf ("mestiero de pan"). Kafka prefereva communicar per litteras. Ille scribeva centos de epistolas a su parentes e amicas intime, includente su patre, su fidantiata Felice Bauer e su plus juvene soror Ottla. Ille habeva un relation complicate e disturbate con su patre que habeva un impacto major sur su scriptos, e ille era confligite de su judaismo e sentiva que illo esseva pauc coherente con ille, ben que illo influentiava enormemente su scriptos.
Solmente un parve numero del obras de Kafka era publicate durante su vita: le collectiones de contos "Betrachtung" ("Contemplation") e "Ein Landarzt" ("Un medico rural") assi como contos individual (como "Die Verwandlung") in revistas litterari. Ille preparava le collection de contos "Ein Hungerkünstler" ("Un artista de fame") pro impression, ma isto non era publicate ante su morte. Le obras incomplete de Kafka, includente su romances "Der Process", "Das Schloss" e "Amerika" (equalmente cognoscite como "Der Verschollene" – "Le disparito") era publicate post le morte, principalmente per su amico Max Brod, qui non prestava attention que Kafka desiderava que le manuscriptos esserea destruite.
Albert Camus e Jean-Paul Sartre son inter le autores influentiate per le obras de Kafka; le termino kafkaian describe situationes surrealistic como illos in su scriptos.


== Ligamines ==
Sex breve contos in Interlingua al bibliotheca electronic de UMI