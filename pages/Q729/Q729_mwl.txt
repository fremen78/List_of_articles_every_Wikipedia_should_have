L reino Animalia, Reino Animal ó Reino Metazoa ye cumpuosto por seres bibos multicelularlas an que las células forman tecidos biológicos, cun capacidade de respunder al ambiente que ls ambolbe ó, por outras palabras, puls animales. Al cuntrário de las plantas, ls animales son heiterotróficos, ó seia, buscan ne l meio adonde biben sou alimento, cumo plantas i outros animales para subrebibíren. La maioria de ls animales ten un plano corporal que detremina-se a la medida que tornan-se maduros, i, fuora an animales cun metamorfose, esse plano corporal ye feito zde ciedo na sue uontogenie quando son inda ambriones. Ls gametas, na maiorie de l causos, quando custituen la linhaige germinatiba, son porduzidos an uorganos sternos, cujas células, tirandolas sponjas, nun ténen reproduçon.
L studo científico de ls animales ye chamado zologie. Tradecionalmente, la zologie studaba todos ls seres bibos culas caratelísticas çcrebidas arriba mas, atualmente, cumo resultado de studos filogenéticos, cunsidran-se ls Protista cumo un grupo apartado de ls animales.
L termo "animal" ye frequentemente outelizado para chamar todos ls animales defrentes de ls houmanos i raramente para se refire a animales nun classeficados cumo Metazoários (ber "Metazoa" a seguir).  La palabra "animal" deriba de l Latin anima, ne l sentido de fólego bital, i bino pa l Pertués pula palabra an latin animalis. Animalia ye sou plural.


== Zambolbimiento i eiboluçon ==
Animales son eucariontes, i dibergírun de l mesmo grupo de l protozoários flagelados que dórun ourige als fungos i als coanoflagelados. Estes redadeiros son mui próssimos por tenéren células cun "colarinhos" aparecendo solamente antre eilhes i las sponjas, i ralamente noutras formas de animales. An todos estes grupos, las células móbeis, giralmente ls gámetas, ténen un único flagelo posterior cun ultra-strutura parecido.
Ls animales adultos son normalmente diplóides, porduzindo pequeinhos spermatozóides mobles i grandes uobos eimobles. An todas las formas l zigoto fertelizado debide-se (clibaige) para formar ua sfera oca chamada blástula, que anton sufre rearranjo i defrenciaçon. Las blástulas son probablemente repersentatibas de l tipo de quelónia de adonde ls animales eiboluíran; formas aparecidas acuntécen antre ls flagelados, cumo ls Bolbox....


== Caratelísticas çtintibas ==
La çtinçon más notable de ls animales ye la forma cumo las células se siguran juntas. Al robés de solo quedáren grudadas juntas, ó siguradas nun sítio por pequeinhas paredes, las células animales son ligadas por junçones eisetadas, cumpuostas basicamente por proteínas eilásticas (colágeno ye caratelístico) que cria la matriç stracelular. Alguas bezes esta matriç ye calceficada para fazer cunchas, uossos ó spículas, mas d'outro modo ye razonablemente flexible i puode serbir cumo ua strutura por adonde las células puoden mober-se i se reourganizar.


== Eiboluçon i formas básicas ==
Fuora por uns poucos traços fósseles questionables, las purmeiras formas que talbeç representen animales aparecen ne ls registros fósseles alredror  de l Pré-Cambriano. Son chamadas Biota Bendiana i son mui defíceles de relacionar culas formas recentes. Birtualmente l restro de filos fázen ua apariçon más ó menos al mesmo tiempo durante l período Cambriano. Este eifeito radioatibo massibo puode tener aparecido por bies dua mudança climática ó ua einobaçon genética i ye tan einesperada que ye giralmente chamada de Spluson Cambriana.
Las sponjas (Porifera) apartórun-se de ls outros animales mui cedo i son mui defrentes. Sponjas son sésseles i giralmente alimentan-se tirando las partículas nutritibas de la auga que entra atrabeç de poros spalhados por todo l cuorpo, que ye suportado por un scaleto formado por spículas. Las células son defrenciadas, porén, nun stan Ourganizadas an grupos çtintos.
Eisisten tamien trés filos "porblemáticos" - ls Rhombozoa, Orthonetida, i Placozoa - i ténen ua posiçon ancierta an relaçon als outros animales. Quando eilhes fúrun çcubiertos, ls Protozoa fúrun cunsidrados cumo un filo animal ó un subreino, mas, cumo eilhes nun son giralmente relacionados i son más parecidos a las plantas de l que animales, un nuobo reino, l Protista fui criado pa ls abrigar.


== Metazoa ==
Andependientemente desso, todos ls animales pertenécen a un grupo monofilético chamado Metazoa (ó Eumetazoa quando l nome Metazoa ye ousado para todos ls animales), caraterizado por ua cámara digestiba i camadas apartadas de células que defrencian-se an bários tecidos. Caratelísticas çtintibas de l metazoários ancluen un sistema nerbióso i musclos. 
Ls Metazoa más simples apersentan simetrie radial - por esta rezon, son classeficados cumo Radiata (an cuntraposiçon culs Bilaterie, que ténen simetrie bilateral). Para para alhá desso, estes animales son diploblásticos, esto ye, ténen dous folhetos ambrionários. La camada sterior (etoderme) correspunde a la superfice de la blástula i la camada anterior (andoderme) ye formada por células que migran pa l anterior. Eilha anton se ambagina para formar un buraco digestibo cun ua sola abertura, (l arquéntero). Esta forma ye chamada gástrula (ó plánula quando eilha ye libre-natante).  Ls Cnidarie i ls Ctenophora (augas bibas, anémonas, corales, etc) son ls percipales filos diploblásticos.  Ls Myxozoa, un grupo de parasitas microscópicos, ténen sido cunsidrados cnidários reduzidos, mas, puoden ser deribados de l Bilaterie.
Las outras formas cumprénden un grupo chamado Bilaterie, ua beç que eilhes apersentan simetrie bilateral (al menos algun grau), i son triploblásticos. La Blástula ambagina sin se ancher antes, anton l andoderma ye solo l sou forro anterior, la parte anterna ye anchida para formar l terceiro folheto ambrionário antre eilhes (mesoderme). Ls animales más simples dentre estes son ls Platyhelminthes (brugos achatados, cumo la ténia), que puoden ser parafiléticos al filo más alto.
La ancha maiorie de ls filos triploblásticos fórman un grupo chamado Protostomie. Todos ls animales destes filos ténen un trato digestibo cumpleto (ancluindo ua boca i un culo), cula boca zambolbendo-se de l arquéntero i l culo aparecindo apuis. La mesoderme aparece cumo ne ls Platyhelminthes (brugos achatados, cumo la planária), dua célula simples, i anton debide-se para formar ua massa an cada lado de l cuorpo. An giral hai un buraco al redror de l antestino, chamada celoma, aparecendo cumo ua debison de l mesoderma, ó al menos ua berson reduzida desso (por eisemplo, un pseudoceloma, adonde la debison acuntece antre l mesoderma i l andoderma, quemun an formas microscópicas).
Alguns de ls percipales filos protostómios son ounidos pula persença de larba trocófora, que ye defrente por bias dun padron special de cílios. Estes crian un grupo chamado Trochozoa, cumprendendo ls seguintes:

Filo Nemertea (ribbon worms)
Filo Mollusca (caracoles, lulas, etc)
Filo Sipuncula
Filo Annelida (brugos segmentados - minhoca)
Tradecionalmente l Arthropoda - l maior filo animal ancluindo ansetos, aranhons, cangareijos i parecidos - i dous pequeinhos filos un cachico relacionados a eilhes, l Onychophora i Tardigrada, ténen sido cunsidrados un cachico próssimos als anielhoídeos por bias de l sou plano de segmentaçon corporal (la heipótese de l Articulata). Esta relaçon stá an dúbeda, i parece que eilhes, al robés desso, pertençan a bárias minhocas pseudocelomadas - ls Nematoda, Nematomorpha (minhocas pelo-de-cabalho), Kinorhyncha, Loricifera, i Priapulida - que cumpárten antre si eicdise (muda de l soscaleto i muitas outras caratelísticas. Este grupo ye coincido cumo Ecdysozoa.
Eisisten muitos pseudocelomados protostomados que son defíceles de séren classeficados por bias de ls sous pequeinhos tamanhos i struturas pequeinhas. Ls Rotifera i Acanthocephala son mui relacionados antre si i l mais cierto pertencen prossimamente als Trochozoa. Outros grupos ancluen ls Gastrotricha, Gnathostomulida, Entoprota, i Cycliophora. L redadeiro fui çcubierto solo recentemente, i cumo pouca ambestigaçon fui feita ne ls fondos de ls mares, l mais cierto más cousas seran inda çcubiertas. La maiorie destes fui agrupada drento de l filo Aschelminthes, junto culs Nematoda i outros, mas eilhes nun aparentan tener relaçones filogenéticas antre si.
Ls Brachiopoda (braquiópodes), Etoprota (ó Bryozoa, ls briozoários) i ls Phoronidas forman un grupo chamado Lophophorata, grácias a la persença cumpartida dun leque de cílios al redror de la boca chamado lofóforo. Las relaçones eibolucionárias destas formas nun son mui claras - l grupo ten sido cunsidrado cumo parte de l "deuterostomados", i talbeç seia "parafilético". Eilhes son más relacionados als "Trochozoa", assi i todo, i ls dous son muita beç agrupados cumo Lophotrochozoa.
Ls Deuterostomados son defrentes de ls Protostomados de bários modos. Eilhes tamien ténen un trato digestibo cumpleto, mas neste causo l arquéntero zambolbe-se ne l culo. La mesoderme i celoma nun zambuolben-se de l mesmo modo, i si de la eibaginaçon de la andoderme, diç-se anton, de ourige anterocélica. I, por fin, la clibaige de ls ambriones ye defrente. Todo esto sugere que las dues linhas son apartadas i monofiléticas. Ls deuterostomados ancluen:

Filo Chaetognatha
Filo Echinodermata (streilhas-de l-mar, pelhiços-de l-mar, pepinos-de l-mar etc)
Filo Heimichordata
Filo Chordata (bertebrados i parecidos)
Tamien hai alguns filos animales stintos, nun habendo mui coincimiento subre la sue ambriologie ó strutura anterna, tornando-se assi defíceles de se classeficar. Estes son, na sue maiorie, benidos de l período Cambriano, i ancluen

Filo Archaeocyatha (possibles sponjas)
Filo Conulariida (possibles cnidários)
Filo Conodonta (possibles cordados ó relatibamente próssimos desso).
Filo Lobopoda (possibles artrópodos)
Filo Sclerotoma (defrentes formas cun scleritos)
Filo Bendozoa (alguas formas de l Pré-Cambriano, possiblemente nin mesmo animales)
Filo Betulicolia (possibles deuterostómios)
Çconhecido (alguas formas cumo Clloiudina i Hiyollitthes)...


== Stória de la Classeficaçon ==

Ne l squema oureginal de Linnaeus, ls animales éran dun de ls trés reinos, dibedidos nas classes de Brugos, Moscos, Peixes, Anfíbios, Abes, i Mamíferos. Ls quatro redadeiros fúrun subounidos nun solo grupo, l Chordata, anquanto que las outras formas fúrun apartadas. Las listas a seguir reperséntan la atual cumprenson de l grupo, inda que haba ua bariaçon de fuonte para fuonte.


== Ber tamien ==
Biota
Zologie
Lista de animales stintos


== Lhigaçones sternas ==
Reino Animal ()
University of California, Berkeley - Eukariota ()
ZooBank - Catálogo an linha de nomes científicos de animales ()
Anformaçones subre speces animales (an pertués)
Nature Pitures () - Retratos i sonidos de animales
Modelo:Eilemientos de la Natureza