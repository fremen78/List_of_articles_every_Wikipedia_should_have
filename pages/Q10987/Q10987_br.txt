Ar mel (liester : meloù) a zo un danvezenn c'hwek ha frondus, liv melen pe c'hell dezhi, hag a vez fardet gant meur a seurt gwenan hag un nebeud spesadoù gwesped evit kaout boued evito hag evit magañ o freñvedennoù bihan. P'eo graet gant nektar sunet diwar eztaoladurioù ar bleuñv, ur vammenn a-bouez eo bet evit an Den pa ne ouie ket c'hoazh fardañ sukr diwar ar plant (korz-sukr, beterabez). Gwelet eo bet evel ul louzoù evit pareañ meur a gleñved gant ar vezeien eus an amzerioù koshañ. Pa vez implijet evel magadur an dud e teu ar mel eus ar pezh a vez fardet gant spesad ar gwenan Apis Mellifera. Gwechall-gozh hag e rannvedoù zo hiziv e vez dastumet mel ar gwenan gouez e-lec'h m'o deus graet o annez, e-kreiz kefoù gwez goullo da skouer, met ar wenanerien a oar bodañ taolioù-gwenan en arc'higoù a reer ruskennoù anezho. Ar gwenanerezh (pe ar sevel gwenan), e bal produiñ mel, a zo ur skourr eus ar gounezerezh.


== Gerioù deveret ==
divelerez
mela (verb)
meladour
melaer
melen
meler
melus


== Gerioù gant mel enno ==
bara-mel
dourvel (= mez)
gwinvel
marc'h-mel (= fougaser)


== Troioù-lavar ==
Reiñ mel d'unan bennak
Reiñ mel gant al loa-bod
Ne ra koar na mel


== Ar mel er yezhoù keltiek hag er sañskriteg ==
Kembraeg : mêl, gouezeleg hag iwerzhoneg : mil, kerneveureg : mel. E sañskriteg : mádhu


== Pennadoù kar ==

chouchenn
gwenanerezh
mez
ruskenn
bara-mel


== Levrlennadur ==
Janig Bayon, Ar gwenan : "loened an aotrou doue", in Hor Yezh, niv. 180, Genver 1989