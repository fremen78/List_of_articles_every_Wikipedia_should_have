Rodensia ― serapan dari nama saintifik dalam Latin: Rodentiacode: la is deprecated  ― merupakan satu order mamalia yang bercirikan dua batang gigi kacip yang sentiasa memanjang di rahang atas dan bawah, tetapi sentiasa dirapikan dengan menggerogot.
Kesemua 40% spesies mamalia ialah rodensia yang banyak terdapat di semua benua kecuali Antartika. Antara rodensia yang terkenal termasuklah tikus, tupai, landak dan tikus belanda. Rodensia mempunyai gigi kacip tajam yang digunakan untuk menggerogot kayu, menyiat makanan, dan menggigit pemangsa. Kebanyakan rodensia memakan benih atau tumbuhan. Sesetengah spesies rodensia digeruni sebagai haiwan perosak yang mencuri makan benih yang disimpan orang ataupun menyebar wabak penyakit.
Istilah rodensia berasal dari bahasa Latin, iaitu rodens yang bermaksud "penggerogot" (dari kata kerja rodere, "menggerogot").


== Saiz dan taburan order ==
Dari segi jumlah spesies (tetapi tidak semestinya dari segi jumlah organisme (populasi) atau biojisim), rodensia merupakan order mamalia yang terbesar. Terdapat sekitar 2,277 spesies rodensia  dengan lebih 40 peratus spesies mamalia yang tergolong dalam order ini. Pencapaian rodensia ini mungkin disebabkan saiznya yang kecil, kitaran pembiakan yang singkat, serta kebolehan menggerogot dan memakan pelbagai jenis makanan.
Rodensia ditemui dengan bilangan yang besar di semua benua kecuali Antartika, kebanyakan pulau, dan di semua jenis habitat kecuali lautan. Rodensia merupakan order mamalia beruri selain kelawar (Chiroptera) dan anjing laut yang tiba di Australia tanpa dibawa masuk oleh manusia.


== Sifat ==

Kebanyakan rodensia bersaiz kecil; misalnya, tikus pigmi Afrika yang matang boleh menjadi sekecil 6 cm (2.4 in) panjangnya dan 7 g (0.25 oz) beratnya. Berbeza pula dengan kapibara yang boleh mencapai berat 80 kg (180 lb), manakala rodensia terbesar yang dikenali, iaitu Josephoartigasia monesi yang pupus, dianggarkan beratnya sekitar 1,000 kg (2,200 lb), ataupun tidak lebih 1,534 kg (3,382 lb) atau 2,586 kg (5,701 lb).
Rodensia mempunyai dua gigi kacip di rahang atas dan bawah. Gigi kacip ini tumbuh tanpa henti, oleh itu hendaklah dirapikan dengan menggerogot; maka inilah asal-usul istilah rodensia dari bahasa Latin iaitu rodere (menggerogot). Gigi ini digunakan untuk memotong kayu, menggigit kulit buah-buahan, atau sebagai pertahanan. Giginya mempunyai enamel di luarannya dan dentin yang terdedah di dalamnya, jadi rodensia mengasah gigi sendiri ketika menggerogot. Rodensia tiada gigi taring, tetapi ada ruang di antara gigi kacip dan geraham kecil. Hampir kesemua rodensia memakan tumbuhan, khususnya benih, tetapi ada sebilangan kecil jenisnya yang makan serangga atau ikan.

Rodensia penting dalam sebilangan besar ekosistem di dunia, kerana ia membiak begitu kerap, serta berperanan sebagai punca makanan untuk pemangsa, mekanisme sebaran benih, dan juga vektor penyakit. Manusia menggunakan rodensia sebagai sumber bulu, sebagai haiwan belaan, sebagai bahan ujian, sebagai sumber makanan, ataupun untuk mengesan periuk api.
Order haiwan bukan rodensia seperti Chiroptera (kelawar), Scandentia (tupai akar), Soricomorpha (cencurut dan tikus mondok), Lagomorpha (arnab dan pika) dan Mustelidae (jelu dan mink) disalah anggap sebagai rodensia.


== Evolusi ==

Rekod fosil mamalia seakan rodensia bermula sebaik sahaja selepas kepupusan dinosaur bukan unggas sekitar 65 juta tahun lalu, seawal-awal epok Paleosen. Namun demikian, ada data jam molekul tertentu yang membayangkan bahawa rodensia moden (ahli-ahli order Rodentia) sudah wujud pada akhir usia Kapur, sungguhpun anggaran pencapahan molekul yang lain sejajar dengan rekod fosil. Pada akhir epok Eosen, saudara-mara kepada beaver, tikus tidur, tupai, dan kelompok-kelompok lain muncul dalam rekod fosil. Mereka berasal di Laurasia, iaitu superbenua yang sudah berpecah menjadi Amerika Utara, Eropah dan Asia. Sesetengah spesies mendirikan koloni di Afrika untuk mewariskan makhluk histrikognat yang terawal. Dari Afrika, hystricognat ini merakit ke Amerika Selatan, sebuah benua yang terpisah pada epok Oligosen dan Miosen. Menjelang epok Miosen, Afrika bertembung dengan Asia, supaya rodensia seperti landak boleh merebak ke Eurasia. Ketika Pliosen, fosil rodensia menjelma di Australia. Walaupun marsupial merupakan mamalia utama di Australia, namun rodensia kini membentuk sekitar 25% spesies mamalia di benua itu. Sementara itu, benua-benua Amerika menjadi tersambung supaya sesetengah rodensia boleh bersebar ke wilayah baru; Sigmodontinae melanda ke arah selatan manakala kaviomorfa menghala ke utara. 

Contoh Rodensia Prasejarah
Castoroides, beaver gergasi
Ceratogaulus, rodensia penggali bertanduk
Spelaeomys, tikus gergasi di Flores
Hutia gergasi, sekelompok rodensia yang pernah hidup di Hindia Barat
Ischyromys, rodensia primitif seakan tupai
Leithia, tikus tidur gergasi
Neochoerus pinckneyi, kapibara besar dari Amerika Utara yang beratnya 100 kg (220 lb)
Josephoartigasia monesi, rodensia terbesar setakat ini, yang beratnya sekitar 1,000 kg (2,200 lb)
Phoberomys pattersoni, rodensia kedua terbesar setakat ini, yang beratnya sekitar 700 kg (1,500 lb)
Telicomys, rodensia gergasi dari Amerika Selatan


== Pengelasan ==


=== Pengelasan piawai ===
Rodensia menganggotai klad-klad Glires (bersama lagomorfa), Euarchontoglires (bersama lagomorfa, primat, tupai akar dan kubung), dan Boreoeutheria (bersama kebanyakan mamalia beruri yang lain). Order Rodentia boleh dibahagikan lagi kepada suborder, infraorder, superkeluarga dan keluarga.
Skema pengelasan:
Order Rodentia

Suborder Anomaluromorpha
Keluarga Anomaluridae: tupai ekor berduri
Keluarga Pedetidae: springhare
Suborder Castorimorpha
Superkeluarga Castoroidea
Keluarga Castoridae: beaver
Superkeluarga Geomyoidea
Keluarga Geomyidae: gofer kantung (gofer sebenar)
Keluarga Heteromyidae: tikus kanggaru
Suborder Hystricomorpha
incertae sedis Diatomyidae: tikus batu Laos
Infraorder Ctenodactylomorphi
Keluarga Ctenodactylidae: gundi
Infraorder Hystricognathi
Keluarga Bathyergidae: wiruk ekor pendek Afrika
Keluarga Hystricidae: landak Dunia Lama
Keluarga Petromuridae: tikus dassie
Keluarga Thryonomyidae: tikus rotan
Parvorder Caviomorpha
Keluarga †Heptaxodontidae: hutia gergasi
Keluarga Abrocomidae: tikus cincila
Keluarga Capromyidae: hutia
Keluarga Caviidae: tikus belanda, kapibara dsb.
Keluarga Chinchillidae: cincila dan viscacha
Keluarga Ctenomyidae: tuco-tuco
Keluarga Dasyproctidae: agouti
Keluarga Cuniculidae: paca
Keluarga Dinomyidae: pacarana
Keluarga Echimyidae: tikus berduri
Keluarga Erethizontidae: landak Dunia Baru
Keluarga Myocastoridae: koypu
Keluarga Octodontidae: oktodon
Suborder Myomorpha
Superkeluarga Dipodoidea
Keluarga Dipodidae: yarbuk dan tikus pelompat
Superkeluarga Muroidea
Keluarga Calomyscidae: hamster seakan tikus
Keluarga Cricetidae: hamster, tikus Dunia Baru, vol
Keluarga Muridae: tikus sebenar, gerbil, tikus berduri, tikus berjambul
Keluarga Nesomyidae: tikus memanjat, tikus batu, tikus berekor putih, tikus Malagasy
Keluarga Platacanthomyidae: tikus tidur berduri
Keluarga Spalacidae: wiruk ekor pendek, tikus buluh, dan zokor
Suborder Sciuromorpha
Keluarga Aplodontiidae: beaver gunung
Keluarga Gliridae (also Myoxidae, Muscardinidae): tikus tidur
Keluarga Sciuridae: tupai, termasuk tupai belang, anjing prairie, dan marmot


== Rujukan ==


== Bacaan lanjut ==


== Pautan luar ==
Rodent Photos