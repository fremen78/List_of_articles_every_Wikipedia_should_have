Gnavere (latin: Rodentia) er en gruppe af pattedyr med rodåbne fortænder (fortænder der vokser hele livet). Gnaverne er den største (artsrigeste) orden af pattedyr.


== Levevis og udseende ==
Gnaverne omfatter dyr med vidt forskellig levevis. Nogle lever i træerne, andre på jorden, og mange graver gange. I størrelse varierer de fra dværgmusen på 5-8 gram til det sydamerikanske kapivar, der kan veje over 50 kg. De aller fleste gnavere er planteædere og de spiller en stor rolle som bytte for hovedparten af de kødædende dyr. Gnaverne er udbredt i alle verdensdele, og til dem hører nogle af de alvorligste skadedyr.


=== Tænder ===
Karakteristisk for gnaverne er tandsættet, der er et velegnet gnaveredskab. Fortænderne, gnavertænderne, sidder langt fremme i munden og adskilt fra kindtænderne med et stort tandløst mellemrum. Der er to fortænder i overkæben og to i underkæben. De er lange og krumme og stedsevoksende, så de kan holde trit med det slid, der forårsages af gnavningen. F.eks. vokser fortænderne 2,7 mm om ugen hos rotten. Kun forsiden og noget af sidefladerne er beklædt med en ofte brunlig emalje. Bagsiden består af tandben. Da emalje er hårdere end tandben, slides fortænderne skråt i spidsen, så de bliver skarpt mejselformede. Antallet af kindtænder i hver kæbehalvdel varierer mellem 3 og 5. De er forskelligt bygget alt efter føden. Hos eksempelvis studsmusene, der lever af seje plantedele, er kindtænderne rodåbne og stedsevoksende med høje kroner, der har skarpe, foldede emaljelister, hvilket gør at tænderne tåler et stort slid.


=== Hareskår ===
Hos de fleste gnavere er overlæben spaltet i et såkaldt hareskår, så fortænderne kan bevæge sig uhindret. Desuden er læberne hos mange gnavere fortykket ud for mellemrummet mellem fortænder og kindtænder. Denne fortykkelse kan skydes ind i mellemrummet og afspærre den bageste del af munden, så spåner og lignende ikke kan komme ind i munden under gnavningen.


== Systematik ==
Trods genetiske undersøgelser er der stadig usikkerhed om, hvordan gnaverne er indbyrdes beslægtede.
I Mammal Species of the World har Carleton og Musser (2005) foreslået en opdeling med fem underordner, 33 familier, 481 slægter og 2277 arter:
Orden Rodentia

Underorden Anomaluromorpha
Familie Anomaluridae: skælhaleegern
Familie Pedetidae: springharer
Underorden Castorimorpha
Familie Castoridae: bævere
Familie Geomyidae: taskerotter
Familie Heteromyidae: taskemus
Underorden Hystricomorpha
Familie incertae sedis Diatomyidae: Laonastes aenigmamus
Familie Ctenodactylidae: gundier
Familie Bathyergidae: muldvarpegnavere
Familie Hystricidae: hulepindsvin
Familie Petromuridae: klipperotte
Familie Thryonomyidae: sukkerrør-rotter
Familie Abrocomidae: rottechinchillaer
Familie Capromyidae: hutiaer
Familie Caviidae: marsvin, mara, flodsvin
Familie Chinchillidae: chinchillaer
Familie Ctenomyidae: kamrotter
Familie Dasyproctidae: agoutier
Familie Cuniculidae: pacaer
Familie Dinomyidae: pacarana, Guinea-zilla
Familie Echimyidae: pigrotter
Familie Erethizontidae: træpindsvin
Familie Myocastoridae: bæverrotter
Familie Octodontidae: deguer
Underorden Myomorpha
Familie Dipodidae: kængururotter, springmus
Familie Calomyscidae: musehamstere
Familie Cricetidae: studsmus (lemminger, markmus, hamstere, mankerotte, amerikanske mus...)
Familie Muridae: ægte mus (husmus, brun rotte, ørkenrotter,...)
Familie Nesomyidae: hamsterrotter, klatremus, afrikansk hamster, madagascar-rotter, klippemus
Familie Platacanthomyidae: pig-syvsovere
Familie Spalacidae: blindmus, muldvarperotter, rodrotter
Underorden Sciuromorpha
Familie Aplodontiidae: bæveregern
Familie Gliridae (også Myoxidae): syvsovere
Familie Sciuridae: egern (murmeldyr)


== Kilder og eksterne henvisninger ==

2005-07-12, Sciencedaily: Rodent Social Behavior Encoded In Junk DNA Citat: "..."It was considered junk DNA because it didn't seem to have any function," noted Hammock..."