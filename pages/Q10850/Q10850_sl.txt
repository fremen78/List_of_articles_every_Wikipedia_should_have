Glodavci (znanstveno ime Rodentia, iz latinščine rodere - »gristi«) so red sesalcev, v katerega uvrščamo skoraj 2300 danes živečih vrst. S tem predstavljajo več kot 40 % vseh vrst sesalcev ter so uspešna in prilagodljiva skupina, katere predstavniki živijo na vseh celinah razen Antarktike.
V splošnem so majhni, dolgorepi štirinožci s kremplji na prstih, z dolgimi prsti ter z zobmi in čeljustmi, prilagojenimi glodanju in žvečenju. So pretežno talne živali, posamezne vrste pa so se prilagodile na druga življenjska okolja, kot so drevesa (veverice), voda (bobri) ali podzemni rovi (slepo kuže). Le redki glodavci so samotarski.


== Telesna zgradba ==
Večina jih ima majhno, čokato telo in ne presegajo telesne mase 100 g, od izjem so največje kapibare, ki tehtajo tudi do 66 kg. Okončine, zlasti rep, so zelo raznolike.
Od drugih sesalcev se razlikujejo po zobovju, za katerega je značilen par močnih sekalcev (glodačev) v vsaki čeljusti. Ti so dolgi, ukrivljeni in imajo odprto korenino, kar pomeni, da stalno rastejo. Imajo debelo plast sklenine na sprednji površini, zadaj pa le malo; med glodanjem jih žival drgne med seboj, kar obrabi mehkejši dentin na zadnji strani in ostane oster rob sklenine, oblikovan kot dleto. Zrastejo nekaj milimetrov na teden in če jih žival ne obrablja, se ji zarinejo v lobanjo. Podočnikov nimajo in nekateri predstavniki tudi predmeljakov ne; za sekalci je zato vrzel (diastema), v katero se prilegajo robovi ustnic, s katerimi lahko žival zapre usno votlino med glodanjem neužitnih površin. Meljaki pa so močni, namenjeni mletju hrane, pogosto ojačani z grebeni iz sklenine.
Večina vrst je rastlinojedih, zato imajo razmeroma veliko slepo črevo, v katerem se nahajajo simbiontske bakterije, ki razgrajujejo celulozo. Ker preostanek debelega črevesa ne more vsrkavati produktov bakterijske razgradnje, glodavci ponovno zaužijejo sveže iztrebke in vso hrano prebavijo dvakrat. Predstavniki nekaterih družin imajo obustne mošnjičke, v katerih si delajo zaloge hrane.


== Klasifikacija ==

Standardna klasifikacija:
Red Rodentia

Podred Anomaluromorpha
Družina Anomaluridae: luskorepe veverice
Družina Pedetidae: zajec skakač
Podred Castorimorpha
Naddružina Castoroidea
Družina Castoridae: bobri
Naddružina Geomyoidea
Družina Geomyidae: goferji
Družina Heteromyidae: miši mošnjičarke
Podred Hystricomorpha: ježevci in sorodstvo
Družina incertae sedis Diatomyidae
Infrared Ctenodactylomorphi
Družina Ctenodactylidae: glavnikarji
Infrared Hystricognathi
Družina Bathyergidae: peskarji
Družina Hystricidae: ježevci starega sveta
Družina Petromuridae: afriška skalna podgana
Družina Thryonomyidae: trsne podgane
Parvorder Caviomorpha: ježevci in sorodniki
Družina †Heptaxodontidae
Družina Abrocomidae: podganje činčile
Družina Capromyidae: neprave podgane
Družina Caviidae: budre, vključno z morskim prašičkom in kapibaro
Družina Chinchillidae: činčile in viskače
Družina Ctenomyidae: tkotukiji
Družina Dasyproctidae: agutiji
Družina Dinomyidae: pakarane
Družina Echimyidae: bodičaste podgane
Družina Erethizontidae: drevesni ježevci
Družina Myocastoridae: nutrija
Družina Octodontidae: osmicozobe nutrije
Podred Myomorpha: miši in sorodniki
Naddružina Dipodoidea
Družina Dipodidae: skakači
Naddružina Muroidea
Družina Calomyscidae
Družina Cricetidae: hrčki
Družina Muridae: miši in podgane, hrčki
Družina Nesomyidae
Družina Platacanthomyidae
Družina Spalacidae
Podred Sciuromorpha: veverice in sorodniki
Družina Aplodontiidae: brezrepe veverice
Družina Gliridae (tudi Myoxidae, Muscardinidae): polhi
Družina Sciuridae: veverice, vključujejo tekunice, prerijske pse, svizce
Zgornja taksonomska klasifikacija uporablja oblika spodnje čeljusti (Sciurognathi ali Hystricognathi) kot primarno značilnost. To je najpogosteje uporabljen pristop za razdelitev redov v podredove.


== Pomen za človeka ==
Glodavci so znani predvsem kot škodljivci, ki uničujejo človekove zaloge živil in prenašajo nalezljive bolezni. Zlasti miši in podgane so izredno prilagodljive živali, ki lahko izkoriščajo človekova bivališča kot življenjski prostor (so sinantropne), zato so pogost spremljevalec človeka. Ocenjujejo, da miši in podgane samo z obžiranjem riža v Aziji uničijo toliko pridelka, da bi lahko z njim nahranili 200 milijonov ljudi. Kot prenašalci so zgodovinsko najbolj znane črne podgane, odgovorne za epidemije bubonične kuge v srednjem veku, ki je pomorila 25 milijonov ljudi v Evropi. Človek je miši in podgane že v dobi velikih odkritij nevede zanesel s seboj po vsem svetu, tudi na odmaknjene oceanske otoke, kjer so se naselile in pričele ogrožati avtohtono favno, nevajeno prisotnosti zelo prilagodljivih vsejedov. Še zdaj v mnogih okoljih veljajo za eno največjih groženj biotski raznovrstnosti in so prispevale k desetinam izumrtij.
Po drugi strani skoraj 90 vrst glodavcev uporabljajo ljudje za hrano, med njimi so zlasti morski prašički, agutiji in kapibare. Morski prašički so denimo pred 3500 leti predstavljali glavni vir mesa v Inkovskem imperiju, na Slovenskem pa je razvita večstoletna tradicija lova na polhe. Polhe, bobre, činčile, nutrije in druge so skozi zgodovino lovili ali gojili tudi za krzno, ki je trpežno in toplo.


== Sklici ==


== Glej tudi ==

rodenticid