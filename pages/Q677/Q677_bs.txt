Zumreta Midžić poznatija kao Zuzi Zu je bosanskohercegovačka pjevačica, pop, rock i romske muzike, kao i sevdalinke. Poznata je kao jedan od pratećih vokala u Jugoslaviji i sarađivala je sa Bijelim Dugmetom, Zdravkom Čolićem, Indexima i mnogim drugim muzičarima. Rođena je u Velikoj Kladuši, a dugi niz godina živi i radi u Sarajevu.


== Biografija ==
Zuzi Zu je rođena i odrasla u Velikoj Kladuši. Nakon završene osnovne škole završava Gimnaziju „Tono Horvat“. U gimnaziji je pjevala na igrankama i imala grupu sa Senadom Galijaševićem. Početkom sedamdesetih godina je učestvovala u prvom tv takmičenju mladih talenata  „Nova imena, novi zabavljači“ koje je uređivao i vodio Saša Zalepugin na TV Zagreb. Položila je audiciju kod Šerbe Alajbegovića, a nagrada je bila da sa njegovim orkestrom otpjeva „Moj dilbere kud se šećeš“ i pojavi se prvi put na televiziji.

Upisala je Ekonomski fakultet i istovremeno je pohađala i Srednju muzičku školu – odsjek za solo pjevanje kod profesorice Sotirovske. Postala je članica hora studentskog društva „Slobodan Princip-Seljo“ kojim je dirigovao maestro Miroslav Homen. Zatim je položila audiciju kod dirigenta Julija Marića i postala dugogodišnja članica hora Radiotelevizije Sarajevo (danas BHT 1). Bilo je to vrijeme sedamdesetih kada su muzičkom sarajevskom pop-rock scenom vladali Indeksi, Zdravko Čolić, Bijelo Dugme i poznati festival Vaš šlager sezone. Maestro Marić je izabrao Zuzi Zu da u grupi „Corona“ na 12 festivalu pjeva prateće vokale. Bio je to Vaš šlager sezone 1976. godine kada je Kemal Monteno pobijedio sa pjesmom „Sarajevo ljubavi moja“. Poslije toga je Zdravko Čolić pozviva da pjeva back vokale na proslavi Nove Godine 1977. u Skenderiji. Početkom te iste godine Zdravko Čolić i Indeksi sa Davorinom Popovićem zajedno idu na prvu veliku jugoslovensku turneju, na kojoj Zuzi Zu sa Gordanom Ivandić pjeva back vokale. Kasnije je sa Gordanom pjevala i u grupi Rok Hotel i izdali su singlicu „Disco / Blue Jeans“ za Jugoton.
1978. na festivalu „Beogradsko proleće“ je pjevala sa Indexima back vokale za pjesmu „Pozovi me na kafu draga“ i upoznala pjesnikinju Marinu Tucaković. Ona je za Zuzi napisala pank numeru „Hoby“ koju je Zuzi Zu otpjevala u kultnom filmu „Nacionalna klasa“ reditelja Gorana Markovića. Otpjevala je i prateći vokal za naslovnu muzičku numeru filma pod nazivom "Floyd". Autor muzike je Zoran Simjanović. Poslije toga Zuzi Zu i Gordana Ivandić su se pridružila operskom basu Mirzi Alijagiću u disko grupi Mirzino jato. U periodu od 1979. do 1982. godine, dok su one bile članice grupe za njima su ostali veliki hitovi kao što su: „Apsolutno tvoj”, „Normalna stvar”,  „Čarter let”, za koje je muziku napisao Zele Lipovača, a tekstove Marina Tucaković. Sa pjesmom Enca Lesića „Ja bih druga da me mazi“ sudjeluju na festivalu Vaš šlager sezone 1980.
U međuvremenu je Zuzi diplomirala na Ekonomskom fakultetu i zaposlila se u državnoj upravi kao službenik u RZDP Bosne i Hercegovine, gdje je radila 16 godina.  Odlazi na postdiplomske studije 1983. u Holandiju na “The Institute of Social Studies” u Den Haagu. Zuzi Zu je naučila nekoliko svjetskih jezika (engleski, italijanski, španski, holandski, ruski i romski jezik) što joj je pomoglo da proširi svoj repertoar sa stranim pjesmama i da piše tekstove na tim jezicima.
1987. počinje saradnju sa grupom Bijelo dugme pjevajući prateće vokale na albumu Pljuni i zapjevaj, moja Jugoslavijo  i istoimenoj jugoslovenskoj turneji te godine. Pjevala je i na na duplom albumu Mramor, kamen i željezo uživo snimljenim koncertima u sarajevskoj Zetri i zagrebačkom Domu sportova kao i u video zapisu koncerta iz Zetre. Iza toga nastavlja saradnju sa Goranom Bregovićem i pjevala je sve prateće vokale za romsku pjesmu „Ederlezi” u filmu Emira Kusturice „Dom za vešanje" koja je kasnije postala zaštitni znak cijelog filma.
Sredinom osamdesetih interpretator bosanskih sevdalinki Himzo Polovina je podržao Zuzi Zu da snimi prvu sevdalinku "Moj beharu ko li mi te bere" za arhiv Radiotelevizije Sarajevo. Nastavila je da snima sevdalinke i danas ih ima oko 20 snimljenih sa Narodnim i Tamburaškim orkestrom RTV Sarajevo za muzički arhiv. Sevdalinke je korepetirala sa muzičkim producentom Vaskom Pokrajčićem. Krajem 80-tih i početkom 90-tih je sa Safetom Isovićem i orkestrom Omera Pobrića pjevala na koncertima i zabavama po Bosni i Hercegovini, Njemačkoj i Austriji.
1991. godine je snimila album Noćas ja ludujem u studiju Zorana Redžića koji se pojavljuje i u ulozi producenta. Autor svih numera je bio Milić Vukašinović - Mića. Album je izdao Sarajevodisk i imao je hit pjesmu „Bekrija“. Zuzi Zu je pjevala sevdalinke u Folk Clubu u Torinu, na Mediteranskom festivalu u Đenovi i sudjelovala na mnogim festivalima, humanitarnih koncratima i manifestacijama za pomoć Bosni i Hercegovini. Zatim odlazi 1995. u Holandiju u Vlissingen pa u Den Haag, gdje provodi sljedeću deceniju.  Nekoliko godina sarađuje sa holandskim romskim orkestrom „Ogto Gadje” i 2002. godine u Amsterdamu snimaju CD “Vatra” gdje Zuzi pjeva: "Djelem, Djelem", "Maljarkica", "Čto mnje gore", "Solnuško".

2005. godine se vraća iz Holandije u  Bosnu i Hercegovinu u Sarajevo. Sljedeće četiri godine pjeva prateće vokale u bendu koji su formirali tri bivša pjevača Bijelog dugmeta: Željko Bebek, Alen Islamović i Mladen Vojčić – Tifa. Oni su pod imenom „Kad bi’ bio bijelo dugme” nastupali u čitavoj Evropi i zemljama bivše Jugoslavije.
Nekoliko zadnjih godina Zuzi radi na svom autorskom studijskom albumu „Made in Sarajevo“.  Cd ima 18 audio traka i za svaki singl je uradila oficielni video spot. To su “Vatra”, “Plava banana”, “San o ljubavi”, “Ederlezi”, “Ružica si bila”, “Žena istoka”, “Reanimacija”, “Morska pjena”, “Trag ljubavi”, “Where Love Has Gone”, “Dove l’amore”, “Waar ben je gebleven”, “Delija”, “Lutka od gume”, “Imal jada k’o kad akšam pada”, “Trepavica”, “Čičak” i “Uspavanka”.
Producent i izvršni producent svih audiozapisa je Aleksandar Kobac. Sve pjesme su snimljene, miksane i masterizovane u "Studiju Kobac" u Beogradu u periodu od 2009. do 2017. godine.
Video zapise je režirao i snimao Dejan Miličević i "Invenio Films" Dalibora Mrdića. Video animaciju za "Plavu Bananu" je kreirao animator Berin Tuzlić. Na CD-u "Made in Sarajevo" Zuzi Zu se pojavljuje na većini pjesama kao kompletan umjetnik: izvođač, autor muzike i teksta te u video zapisima kao stilista-kostimograf.
2013. godine učestvovala je u rijalitiju TV PINK-a Farma 5.
2016. godine je bila najavljena kao dio Eurovizijskog bosanskohercegovačkog tima, ali je kasnije odustala od učešća u ovom projektu.


== Diskografija ==


=== Samostalni albumi ===
1991 Noćas ja ludujem (Sarajevo Disk)


=== Sa grupom Rock Hotel ===
1978 Disco/Blue Jeans (Jugoton) 


=== Sa grupom Mirzino Jato ===
1979 Šećer i med (PGP RTB) 
1979 Apsolutno tvoj / Pada sneg (Singl) (PGP RTB) 
1979 Normalna stvar (PGP RTB) ,
1980 Ja bih da me druga mazi / Zvezda i alkohol (Singl) (PGP RTB) 


=== Prateći vokali ===
1984 Zašto tako strasno (Frano Lasić) (Jugodisk) 
1986 Pljuni I Zapjevaj Moja Jugoslavijo (Bijelo Dugme) (Diskoton, Kamarad) 
1987 Mramor, kamen i željezo (Bijelo Dugme) (Diskoton) 
1987 Legija (Legija) (PGP RTB) 
1990 Nakon svih ovih godina (Bijelo Dugme) (Diskoton) 
1991 Rođena si samo za mene (Hari Mata Hari) (Diskoton) 
2000 U ime ljubavi (Halid Bešlić) (In Takt records) 
2000 Uzmi 1 Ili 2 (Fistik) (Song Zelex) 
2004 Pljuni i zapjevaj moja Jugoslavijo (Bijelo Dugme) (Music Star Production) 
2004 Mramor, kamen i željezo (Bijelo Dugme) (Music Star Production) 
2005 Antologija 2 ('84 - '89) (Bijelo Dugme) (Not On Label) 
2010 Mijenjam (Boban Rajović) (City records) 


=== Soundtrack albumi ===
1979 Hoby (as Zumreta Midžić-Zuzi) Originalna Muzika Iz Filma Nacionalna Klasa (PGP RTB) 
1988 Goran Bregović, Dom Za Vešanje (Muzika Iz Filma Emira Kusturice) (Diskoton, Kamarad) 
1988 Goran Bregović, Dom Za Vešanje (Muzika Iz Filma Emira Kusturice) (Diskoton) 
1994 Hoby (as Zumreta Midžić-Zuzi)  Original Music Score From The Motion Picture National Class (Up To 785 CCM)(C&H Records) 


== Videografija ==
1992 Noćas ja ludujem (režiser Milan Bilbija)
2010 Delija (Dejan Miličević)
2011 Ružica si bila (Dejan Miličević)
2012 Reanimacija (Dejan Miličević)
2012 Žena istoka (Dejan Miličević)
2012 Morska pjena (Dejan Miličević)
2013 Vatra (Invenio films)
2013 Where love has gone (Invenio films)
2013 Trag ljubavi (Invenio films)
2013 Dove l'Amore (Invenio films)
2013 Waar ben je gebleven (Invenio films)
2014 Ederlezi (Invenio films)
2014 San o ljubavi (Invenio films)
2015 Plava banana (Animacija by Berin Tuzlic)
2015 Imal' jada k'o kad akšam pada (Invenio films)
2016 Ederlezi Remix by DJ Ruvex (Invenio films)
2016 Lutka od gume (Zuzi Zu & Berin Tuzlić)
2016 Uspavanka (Invenio films)
2016 Trepavica
2016 Čičak


== Reference ==


== Vanjski linkovi ==

Zvanični veb sajt
Zvanični YouTube kanal # 1
Zvanični YouTube kanal #2
Zvanični Twitter nalog
Zvanični SoundCloud profil