Dezerto esas regiono ube la pluvo-quanto esas multe eskarsa e, konseque, la vivo esas multe desfacila. Cirkume un triimo de la kontinentala surfaci esas dezerto o mi-dezerti. Existas dezerti en amba lateri del Equatoro. Ank existas dezerti en Antarktika.
Existas varma dezerti e kolda dezerti. Varma dezerti jacas en regioni tropikala o subtropikala ed esas varma dum tota yaro, kontre ke kolda dezerti jacas en regioni di alta latitudi interne kontinenti e havas kolda e sika vintri. Kolda dezerti tempope kovresas da nivo, e havas frosto dum nokti. Exempli pri kolda dezerti esas tale nomizita "Granda Baseno" en Nevada (Usa) e vicina stati, e la dezerto Gobi, en Azia.

Exempli pri varma dezerti:

Sahara en Afrika. Ol esas la maxim vasta dezerto en la mondo. Olua surfaco esas cirkume 9 000 000 kmÂ².
Namib en Afrika. Ol okupas zono larja de cirkume 1000 kilometri, an la rivo di Atlantiko. Ol nominesas nebulo-dezerto, nam la maxim multa humideso en la regiono venas ek nebulo.
Morto-Valo e Mojave en Usa.
Sonora en Usa. Ol iras de la peninsulo di Kalifornia til norda Mexikia.
Chihuahua en nordala Mexikia, inter estal e westal Sierra Madre.
Atacama, en Peru e norda Chili. Ol esas nebuloza dezerto kom Namib.
Karakum en interna parto di Azia inter Amu Darya e Kaspia.
Dezerto Simpson en Australia esas maxim sika dezerto del mondo.