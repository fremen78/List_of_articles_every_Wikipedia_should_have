Gitara je brnkací strunový hudobný nástroj, ktorý má vypasované telo s bokmi prehnutými dovnútra v páse gitary.  Gitara ako brnkací strunový nástroj, vznikol podľa znalcov dejín gitary až niekedy v 15. storočí. Samotná gitara teda prešla svojským vývojom. Pôvod gitary je zaznamenaný v Prednej Ázii, kde prvý hudobný nástroj podobný gitare tzv. kinor bol pozorovaný u Sumerov.
Gitara sa dá zhotoviť z hocičoho, otázka je, akú kvalitu dosiahneme. Gitary sa robia prevažne na báze dreva, ako to bolo odjakživa. Existujú však gitary na báze syntetických materiálov (uhlíkové vlákno so svojimi dobrými elastickými vlastnosťami – RainSong Graphite Guitars) alebo sa využíva kov – oceľ na stavbu tela gitary (rezofonické gitary, napríklad Dobro, Lap–steel). Bola skonštruovaná dokonca aj gitara s mramorovým telom.
Rozoznávame viacero druhov a typov gitár, najčastejšie sa stretávame s týmto rozdelením:
Akustická gitara – je tvorená rezonančnou skrinkou v podobe korpusu, ktorý má za úlohu zvuk zosilniť a vyžiariť do prostredia s adekvátnym zafarbením tónu. Podľa názoru niektorých historikov vznikla gitara v stredovekom Španielsku prestavbou starej fiduly na brnkací nástroj. Akustické gitary sa delia na klasické, inak prezývané aj "španielky" (struny z nylonu (v minulosti zo zvieracích čriev), v počte od 6 vyššie) a gitary s kovovými strunami (obvykle 6 alebo 12).
Akustické gitary s kovovými strunami môžeme ďalej rozdeliť na:
1.Jumbo
2.Dreadnought alebo tiež niekedy nazývané Western
Elektrická gitara – podstatu tónotvorného zariadenia tejto gitary tvoria struny z feromagnetického materiálu, ktorých kmitanie je zachytávané snímačmi, ktoré sú prepojené s tzv. efektom (nie nutne), zosilňovačom a reproduktorom. Najčastejšie má 6, 7 alebo 12 strún.
Basová gitara (basgitara) – Delia sa taktiež na elektrické a akustické. Basgitara má štyri a viac strún naladených o oktávu nižšie ako na bežnej gitare s primárnym účelom rozširovať zvuk o hlboké tóny.
Elektro-akustická gitara – akustická gitara, ktorá je vybavená magnetickým snímačom, mikrofónom alebo piezzo-elektrickým snímačom (väčšinou sa nachádza pod vložkou kobylky – konštrukcia akustickej gitary) z ktorého sú zosnímané vibrácie prenesené cez kábel na výstupný jack gitary alebo častejšie do zabudovaného predzosilňovača v gitare.
Ovládacie prvky na predzosilňovači sú – hlasitosť, korekcie (väčšinou basy, stredy a výšky), PHASE (fázovanie) a kontrolná LED dióda pre stav batérie.
Tento typ gitary sa využíva v rôznych hudobných žánroch, kde sa vyžaduje zvuk akustickej gitary, no najmä pri živých vystúpeniach, kde je potrebný väčší objem hlasitosti.
Podľa reprezentatívneho prieskumu prieskumnej agentúry Go4insight z októbra 2018, na Slovensku ovláda hru na gitaru približne 6% populácie.


== Gitarista ==
Gitarista je hudobník, ktorý hrá na gitare. Profesionálni gitaristi môžu hrať sólo, alebo s hudobnou kapelou. Môžu hrať rôzne hudobné žánre.


== Pozri aj ==
Akustická gitara
Basová gitara
Elektrická gitara
Preparovaná gitara
Zoznam jazzových gitaristov
Zoznam klasických gitaristov
Gitarové múzeum v Sobranciach


== Referencie ==


== Externé odkazy ==
The 100 Greatest Guitarists of All Time Archivované 2008-05-05 na Wayback Machine – Zoznam najlepších gitaristov podľa magazínu Rolling Stone.