Gai Juli Cesar (par latin Gaius Iulius Caesar; Rome, 100/102 p.d.C. – Rome, 15 Març 44 p.d.C.) al fo un gjenerâl, politic, ditatôr e scritôr antîc roman.


== Biografie ==


=== Sin al triumvirât ===
Nevôt di Gai Mari, nassût cirche tal 100 prin di Crist, de gens Iulia, une des plui siores de Rome antighe, al gnoçà zovenut cun Cornelie, fie di Luci Corneli Cinna, che e parturì Julie; Sile al voleve che al repudiàs la femine, ma lui nol ubidì. Za subit al capì che la struture oligarchiche dal stât e jere in inesorabile decjadence e al si convincè che il princeps al sarès stât il risultât dal sfrolâsi di cheste e ancje il obietîf de sô albasie; par capî la sô ambizion,  ve un caset contât de tradizion: il zovin Cesar, leint di Alessandri Magn, al vaì, visantisi che te istese etât chest al veve concuistât un imperi imens, lui nol veve fât nuie di grant. Scombatût in Asie, al tornà a Rome tal 78, l'an de muart di Sile, vignint un famôs oratôr pe vitorie te difese di Gneu Dolabele. Al scoltà i discors di Apoloni Molon e al studià la filosofie epicureane.
Al scomençà il cursus honorum tal 68, vignint cuestôr, daspò edîl. Tal 65 al fo suspietât di vê judât Catiline cu la sô conzure, dut câs al rivà a jessi elet pontefiç massim, pe vie dai cetancj beçs molâts fûr par fiestis e spetacui cuant ce al jere edîl. Al ve un imberdei pe une acuse di infedeltât de sô seconde femine e di sacrilegji, chest parcè che Clodi al sfurducjà te sô cjase vistît come une femine dilunc di un rituâl improibît ai masclis; Cesar al discognossè lei, ma, salacor par podêlu vê come aleât pe sô demagogjie, al perdonà lui.
Dopo la propreture in Spagne, tal 60 al fasè un pat, il prin triumvirât, cun Cras e Pompeu: par chest al vignì consul tal 59, dant tieris di coltâ ai puars cu la lex Iulia agraria (leç julie agrarie). Daspò al fo proconsul te  Galie cisalpine ( i nons Friûl e Frejus, citât francês, a son testemoneancis di chest, parcè che a vegnin ducj i doi dal latin Forum Iulii, Place di Juli), riorganizant la provincie e scomençant, cence il permès dal  Senât, une vuere par sotometi lis tieris de Galie che no a jerin di Rome, che, scorsonâts i Zermans di là dal Ren, e finì in pôcs agns cul sotanament di dute la Galie, trasformant Cesar intal plui innomenât gjenerâl. Tal 56 al fo confermât a Lucca il pat cun Cras e Pompeu, otignint di jessi proconsul ancjemò par cinc agns. Al  tentà doi voltis la concuiste de Britanie.


=== La vuere civîl e la ditature ===
Al finì il prin triumvirât, pe muart di Julie, fie di Cesar che e jere il leam di sanc cun Pompeu, tal 54 e chê di Cras dal 53; tal 52 Pompeu, che nol veve plui un bon rapuart cun Cesar, al vignì consul sine collega (consul cence coleghe), intant che lui al veve di disimberdeâ un grant rivielt te Galie che e veve Vercingetorix come cjâf.

Cuant che al volè vignî consul pe seconde, Pompeu, aromai aleât dal partît oligarchic, al volè che prin di jentrâ a Rome al dismetès il comant des sôs trupis, ma lui no lu agradì, pretindint l'istès di Pompeu, che i soldâts di chest a jerin dongje de capitâl; alore il Senât, discjaçâts i tribuns de plebe, che a volevin meti un claut, al disponè il stât di emergjence, declarant Cesar nemì public: lui, al jere il 49, al jentrà te Italie central, al cjapà Rome e la Spagne e al otignì il consolât, daspò al bataià cuintri Pompeu di là dal mâr Adriatic, vincint e costrenzint il nemì a scjampâ lì dal sovran dal Egjit Tolomeu, che il pari di lui al veve tornât a vê il podê pal jutori di un sostignidôr dal gjenerâl roman. Dut câs, Tolomeu lu tradì, ordenant il so copament e presentant il so cjâf a Cesar. Lui nol gradì il tradiment, batint e copant il jude e segnant l'Egjit tal 47 ae sûr di lui Cleopatre, che al amà, vint di lei un fì. Tal istès an al sdramassà il re dal Pont, te Anatolie, periculôs par Rome, in cinc dìs; al dedi part di chest al Senât cussì: Veni, vidi, vici (O soi rivât, o ài viodût, o ài vinçût). Al sconfigè in Afriche un esercit di fedêi a Pompeu, aleâts cul re di Numidie. Al deventà ditatôr perpetui, scomençant a riformâ il stât, ma al ve di combati cuintri i fìs di Pompeu in Spagne, vincint ancjemò.
A forin un grum i cambiaments par Rome de ditature di Cesar, come la riforme dal calendari e la jentrance di omps no italics tal Senât; al creà une situazion momentose pe nassite dal imperi, plantât di August, so erêt e sucessôr. L'esercit e i Italics a cjaparin cussience di se.


=== La muart ===

Ve la muart di Cesar secont la tradizion. Il dì precedent cualchidun i domandà cemût al varès volût murî e lui i rispuindè di une muart rapide e subitanie. In chê gnot lui si insumià che al svolave tal cîl e si tocjave la man cun Jupitar e sô femine il crac dal cuviert de cjase e il maçament di lui. Tai 15 Març 44 p.d.C., lui nol jere segûr di volê lâ tal Senât, duncje un dai conzurâts lu convincè. Te strade un omp i dè un sfuei dulà che al jere scrit de conzure, ma lui no lu leiè. Intant che al jentrave tal Senât cun Marc Antoni, fuart e amì di Cesar, chest al fo intardât cuntun pretest. Jentrât, un bossul lu circondà, figurant di onorâlu, e un di lôr, che al veve di dâ il segnâl, si fasè dongje di lui, figurant di volê domandâ alc, e, daspò il so dinei, i cjapà la toghe; intant che lui al sigave “Ista quidem vis est!”(Ma cheste e je violence!) un altri lu ferì dongje de gole. Ancje lui lu çocà cuntun stîl, ma i complotancj a jerin masse di lôr: Cesar, no podint difindisi, al si cuviarzè cu la toghe. Ogni conzurât lu trapassà nome une volte. Prin di murî, viodint Brût che lu firive, i disè “Tu quoque, Brute, fili mi?” (Ancje tu, Brût, gno fì?) o, par grêc, “Καὶ σύ, τέκνον;” (Ancje tu, fì?).


== Lis oparis leterariis ==


=== I doi Commentarii ===

I Commentarii de bello Gallico (Comentaris su la vuere galiche), o De bello Gallico, scrits tal Invier 52-53 a dipenzin la vuere di Cesar in Galie. A mancjin un grum dai elemencj tipics de storiografie antighe, come lis jentradis retorics, e a son, doprant lis peraulis di Ciceron, che ju preseà un grum (al disè che Cesar al veve gjavât al storic futûr la pussibilitât di contâ miei chei fats), nudi (crots), recti (juscj) e venusti (biei). A son svelts e essenziâi e lis frasis a àn une struture sclete, ma a trasmetin ben lis diviersis sensazions.
Tai Commentarii de bello civili (Comentaris de vuere civile), o De bello civili, su la vuere civîl cuintri Pompeu, a son plui considerazions e judizis personâi che no tal De bello Gallico.
Salacor lis oparis no a contin i fats in maniere neutrâl, soredut la seconde.


=== La oratorie e lis oparis minoris ===
Cesar al fo un grant oratôr, apreçât di Ciceron, Quintilian, che al disè di lui che al fo il sôl capaç di disturbâ il primât di Ciceron, Fronton, dal autôr dal Dialogus de oratoribus (Dialic sui oratôrs) e di Marc Aureli, ma no o vin testemoneacis diretis.
Cuant che al jere zovin al scrivè il poem Laudes Herculis (Laudis di Ercul) e la tragjedie Oedipus, che a mostrin il so amôr pai grancj personaçs e il so desideri di imitâli, e al scomençà une racuelte di dits. Plui tart, tal 54 al scrivè il De analogia (Su l'analogjie), afermant la uniformitât de pronunzie, grafie e flession, ancje se lui nol faseve cussì cuant che al scriveve. Lant in Spagne par sconfizi i fìs di Pompeu, al componè il poemut Iter (Viaç), juste apont su chel viaç. Tal istès an al scrivè i Anticatones (Anticaton), par  tarlupâ a Ciceron, che al veve comendât Caton il zovin. Salacor no a son di lui il Bellum Alexandrinum (La vuere alessandrine), il Bellum Africanum (La vuere africane) e il Bellum Hispaniense (La vuere spagnûl), soredut il tierç, che al conte ancje lis grandis scuaiadis e lis barbaritâts di Cesar e al dopre il sermo vulgaris.


== Il stât roman al timp di Cesar ==
Ve une mape cul teritori dal stât roman tal an 44 p.d.C.:

in ros i teritoris tal 63
in celest chei concuistâts di Pompeu
in zal chei cuistâts di Cesar
in vert lis stâts vassâi


== Notis ==


== Bibliografie ==

Ettore Paratore, Storia della letteratura latina, Sansoni, Bologne, 1957


== Leams esternis ==
Césare, Gaio Giulio, treccani.it
Cronache dell`antichità - Le idi di marzo, raistoria.rai.it