Ragnar Kvam jr.  (født 1942) er en norsk forfatter, globetrotter og journalist.
Kvam er utdannet cand.philol. med hovedfag i historie ved Universitetet i Oslo. Han har arbeidet som journalist i Dagbladet. I 1987 solgte Kvam alt han eide, kjøpte en 37 fots seilbåt (Bostrøm 37) med navn «Northern Quest» og la ut på en omfattende jordomseiling. I de tre reiseskildringene Oppbrudd, Havet har meg nå og En sjøreise til Sibir skriver han åpenhjertig og personlig om de ulike etappene fra denne reisen. Siste etappene reiste han sammen med sin ektefelle, Sidsel Wold.
Hans bok om polfareren Hjalmar Johansen kastet nytt lys over omstendighetene rundt Hjalmar Johansens konflikt med Roald Amundsen under sydpolferden. I Straffen skriver han om den norske straffangen Knud Bull, komponisten Ole Bulls ukjente bror som ble dømt for falskmynteri i London og deportert til Australia. I sin bok De fire store er Kvam tilbake til polarheltene. Her beretter han om  Nansen, Amundsen, Shackleton og Scott, og hva som kjennetegner lederadferden deres.
Kvam har også skrevet biografien om Thor Heyerdahl. Biografien er delt i tre bind. Første bind ble utgitt i 2005, annet bind i 2008 og tredje bind kom 2013.


== Bibliografi ==
Den billige arbeidskraften. Fremmedarbeidere i Norge og EEC – Pax 1971.
DNA mot splittelse. Da venstrefløyen ble ekskludert og SF stiftet – Cappelen 1973
De farlige jobbene (Medforfatter Fritz Nilsen) – Pax 1975
Oppbrudd. Beretningen om en lang sjøreise med Northern Quest – Scanbok 1990
Havet har meg nå – Scanbok 1992
Jakten – (Medforfatter Ola Thune) – Gyldendal 1993
En sjøreise til Sibir – Gyldendal 1996
Den tredje mann. Beretningen om Hjalmar Johansen – Gyldendal 1997
Straffen – Gyldendal 1999
De fire store – Gyldendal 2000
I hodet på en seiler – Gyldendal 2001
Thor Heyerdahl. Mannen og havet. Bind I.  – (2005)
Thor Heyerdahl. Mannen og verden Bind II  – (2008)
Intet er så rommelig som havet Illustrert av Didrik Hvoslef-Eide (2009)
Thor Heyerdahl. Mannen og mytene Bind III  – (2013)
Flere av Kvams bøker er utgitt som lydbøker


== Priser ==
Riksmålsforbundets litteraturpris 2013


== Eksterne lenker ==
Ragnar Kvams jordomseiling