Kolkata (Bahasa Benggali: কলকাতা, Bahasa Nepal: कोलकाताcode: ne is deprecated  IPA: ['kolkat̪a], dahulunya Calcutta ) ialah ibu negeri Bengal Barat yang terletak di tebing timur Sungai Hooghly di India timur. Dengan bilangan penduduk bandar raya sebanyak hampir lima juta, dan bilangan penduduk metropolitan melebihi 14 juta, Kolkata ialah aglomerasi bandar yang ketiga terbesar dan bandar raya yang keempat terbesar di India.
Kolkata bertindak sebagai ibu negara India semasa Raj British sehingga 1911. Kolkata merupakan pusat pendidikan, sains, kebudayaan, dan politik moden pada satu ketika, tetapi Kolkata mengalami kebekuan ekonomi pada tahun-tahun yang menyusul kemerdekaan India pada tahun 1947. Bagaimanapun sejak tahun 2000, pembalikmudaan ekonomi telah menyekat kemerosotan yang mengerikan ini, dan telah menyebabkan peningkatan dalam pertumbuhan bandar raya Kolkata. Serupa dengan bandar raya besar yang lain, Kolkata terus menempuh masalah-masalah perbandaran seperti kemiskinan, pencemaran, dan kesesakan lalu lintas. Sebuah bandar raya yang bersemangat dan bertenaga dengan budaya sosial dan politik tersendiri, Kolkata dikenali untuk sejarah revolusinya, dari perjuangan kemerdekaan India hingga ke gerakan-gerakan puak kiri dan kesatuan sekerja. Dirujuk sebagai "Ibu Kota Kebudayaan India", "Bandaraya Perarakan", dan "Bandaraya Kegembiraan", Kolkata merupakan tempat asal kepada tokoh-tokoh seperti Rabindranath Tagore, Subhas Chandra Bose, Ibu Teresa, Satyajit Ray, dan Satyendranath Bose.


== Penamaan ==
Nama Kolkata dan Calcutta mungkin berasal daripada perkataan Kalikata, nama untuk salah satu daripada tiga kampung di kawasan itu sebelum ketibaan pihak British.  Perkataan "Kalikata" pula merupakan versi bahasa Inggeris untuk perkataan Kalikshetra ("Tanah dewi Kali"). Bagaimanapun, terdapat teori-teori lain mengenai asal nama ini. Penempatan asal bandar raya ini didakwa ditempatkan di tepi sebatang khal (bahasa Bengali untuk "terusan") yang mungkin melahirkan nama bandar raya ini. Selain itu, tempat ini dikenali untuk pengeluaran kapur, dan nama "Kolkata" mungkin berasal daripada kali (bahasa Bengali untuk "kapur") dan kata (perkataan Bengali bagi "cangkerang"). Tambahan pula, nama ini mungkin juga berasal daripada istilah bahasa Bengali kilkila yang bermaksud "kawasan datar". Kerajaan Bengal Barat menukarkan nama rasmi bandar raya Calcutta menjadi Kolkata; nama baru disahkan pada tahun 2001.


== Politik ==


=== Hubungan antarabangsa ===
Bandar-bandar kembar Kolkata adalah seperti di bawah:

 Dhaka, Bangladesh
 Kunming, China
 Thessaloniki, Yunani
 Naples, Itali
 Karachi, Pakistan
 Incheon, Korea Selatan
 Odessa, Ukraine
 Jersey City, Amerika Syarikat
 Long Beach, Amerika Syarikat
 Dallas, Amerika Syarikat


== Ekonomi ==

Kolkata ialah pusat ekonomi dan kewangan di kawasan timur dan timur laut India serta menempatkan Bursa Saham Calcutta. Nilai ekonomi Kolkata dianggarkan bernilai dari AS$60 ke AS$150 bilion (keluaran dalam negara kasar nominal), menjadikan Kolkata sebagai kawasan ketiga paling rancak di India. Kolkata pernah mengalami sedikit kemunduran ekonomi setelah kemerdekaan India, tetapi mula berkembang sejak 1990-an berikutan penswastaan ekonomi negara serta tindakan-tindakan oleh kerajaan negeri. Industri teknologi maklumat dan komunikasi berkembang dengan begitu pesat di Kolkata pada kadar dua kali ganda kadar purata negara.


== Demografi ==
Bancian pada 2011 meletakkan angka jumlah penduduk darerah Kolkata pada 4,486,679 orang dengan nilai kepadatan sebanyak 24,252 orang per kilometer persegi. Angka ini menurun berbanding bancian sebelumnya pada 2001 sebanyak 1.88%. Angka jumlah penduduk bandar Kolkata ialah 4,496,694 orang manakala angka jumlah penduduk kawasan metropolitan ialah 14,112,536 orang pada tahun sama.
Bahasa utama masyarakat Kolkata ialah bahasa Benggali manakala bahasa Hindi dan Urdu ialah bahasa minoriti utama serta bahasa Inggeris. Kira-kira 76% penduduk Kolkata menuruti agama Hindu.  


== Prasarana ==


=== Pendidikan ===

Kadar celik huruf masyarakat Kolkata ialah 87.14%, banyak melebihi kadar purata negara iaitu kira-kira 74%. Sekolah-sekolah Kolkata dikawal oleh kedua-dua pihak kerajaan dan swasta, dan kebanyakan sekolah ialah sekolah agama. Kolkata seperti kebanyakan kawasan India mengamalkan sistem "10+2+3" - 10 tahun persekolahan diikuti dengan dua tahun di kolej rendah dan tiga tahun dalam pengajian ijazah. Bahasa-bahasa pengantar lazim ialah bahasa Benggali dan Inggeris; bahasa Hindi dan Urdu juga digunakan, terutamanya di pusat Kolkata.


=== Pengangkutan ===

Pengangkutan awam bas ialah pengangkutan yang paling banyak digunakan oleh masyarakat Kolkata dengan perkhidmatan bas disediakan oleh pihak kerajaan dan swasta. Kolkata Metro yang ditubuhkan pada 1984 ialah sistem aliran deras bawah tanah tertua India, dan menghubungkan kawasan utara dan selatan bandar. Kolkata mempunyai jalinan pengangkutan dengan ibu negara Bangladesh, Dhaka. Pengangkutan udara bandar diselia oleh Lapangan Terbang Antarabangsa Netaji Subhas Chandra Bose.


== Rujukan ==


== Pautan luar ==