Vietnam (ofisial la Republica Sosialiste de Vietnam) es la pais la plu este en la Penisola Indoxina en Asia sude-este. Con sirca 94,6 milion abitores en 2016, lo es la pais 14 de la plu popladas de mundo, e la numero 9 de la paises asian. Lo es bordada par Xina a la norde, Lau a la norde-ueste, Camputxa a la sude-ueste, Tai ultra la Golfo Tai a la sude-ueste, e par la Pilipinas, Malaisia e Indonesia ultra la [[Mar Xina Sude a la este e sude-este. Sua site capital ia es Hanoi pos la reuni de Vietnam Norde e Sude en 1976, con ance la Site Ho Chi Minh como un site istorial.
La parte norde de Vietnam ia parteni a Xina imperal tra plu ca un milenio, de 111 aec asta 939 ec, cuando un stato viet autonom ia es formida pos un vinse viet en la Batalia de la Rio Bạch Đằng. Un serie de dinastias imperal viet ia flori en cuando la nasion ia crese jeografial e political en Asia sude-este, asta cuando la Penisola Indoxina ia es colonida par Frans en la media de la sentenio 19.
Pos un ocupa nion en la desenio de 1940, la vietes ia batalia la rena franses en la Gera Prima de Indoxina, ultima escluinte la franseses en 1954. A pos, Vietnam ia es political divideda a du statos oposada, Vietnam Norde (ofisial la Republica Democrata de Vietnam) e Vietnam Sude (ofisial la Republica de Vietnam). La desacorda entre la du lados ia intensi en lo cual es conoseda como la Gera de Vietnam, con un interveni forte par la Statos Unida per aida Vietnam Sude entre 1965 e 1973. La gera ia fini con vinse per Vietnam Norde en 1975.
Vietnam ia deveni alora unida su un governa marxiste-leniniste, ma ia resta povre e political isolida. En 1986, la governa ia inisia un serie de reformis economial e political cual ia comensa la via de Vietnam a integra en la economia mundal. Ja en 2000, Vietnam ia crea relatas diplomata con tota nasiones. De 2000, sua taso de crese economial es entre la plu altas de mundo, e en 2011 lo ia ave la grado la plu alta de 11 economias major en la Indise de Jenerores de Crese Global. Par causa de sua reformis economial susedosa, lo ia junta se a la Organiza Mundal de Comersia en 2007. Lo es ance un membro de la Coopera Economial Asia-Pasifica e la Organiza Internasional de Francofonia. Vietnam resta un de cuatro statos sosialiste de un partito cual promove ofisial comunisme.
La area es sirca 329,560 cilometres cuadrida.
La lingua major es viet.