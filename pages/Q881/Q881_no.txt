Vietnam, offisielt Den sosialistiske republikk Vietnam, er et land i Sørøst-Asia ut mot Sørkinahavet. Det grenser til Kina i nord, Laos i nordvest og Kambodsja i sørvest. Vietnam er med sin befolkning på over 90 millioner det 13. mest folkerike landet i verden. Hovedstaden er Hanoi, som ligger i den nordre delen av landet, mens den største byen er Ho Chi Minh-byen i sør. Den vestre delen av landet er kupert og bebos i stor grad av minoritetsgrupper mens de kystnære områdene er flatere og består for det meste av dyrket mark som brukes av etniske vietnamesere. Landet er en ettpartistat der bare kommunistpartiet er tillatt og presse- og ytringsfriheten er begrenset. Landet var i store deler av 1900-tallet involvert i forskjellige kriger, noe som førte med seg økonomisk tilbakegang og isolasjon. Landet har vært et av verdens fattigste, men etter at landet åpnet seg mot omverdenen har turismen økt og mange utenlandske foretak har etablert seg.


== Historie ==

De eneste sikre kildene indikerer at vietnamesernes historie startet for rundt 2700 år siden. I nesten hele perioden mellom 207 f.Kr. og tidlig i det 10. århundre var det under direkte styre av kinesiske dynastier. Vietnam ble uavhengig i 939 etter et væpnet opprør, og fullstendig autonomi et århundre senere. Vietnam beseiret tre mongolske forsøk på invasjon under Yuan-dynastiet på 1200-tallet, og i denne perioden ekspanderte vietnameserne sitt territorium sørover.
Den uavhengige perioden tok slutt midt på 1800-tallet da landet ble kolonisert av Frankrike. Under andre verdenskrig okkuperte Japan Vietnam. Etter krigen forsøkte Frankrike å gjenetablere sin kontroll, men tapte en krig som varte fra 1945 til 1954. Genève-avtalen delte landet i to med løfte om valg for å gjenforene landet. Det lovede valget fant aldri sted. Da bestemte Nord-Vietnam, under ledelse av Hồ Chí Minh, seg for å samle Vietnam gjennom krig. Han ble støttet av sørvietnamesiske kommunister. Under Vietnamkrigen var Nord-Vietnam støttet av Folkerepublikken Kina og Sovjetunionen, mens Sør-Vietnam var støttet av USA. Etter at millioner av vietnamesere var døde, sluttet krigen med at amerikanerne trakk seg ut av Vietnam i mars 1973 og Nord-Vietnams erobring av Saigon i april 1975. De neste ti årene med uavhengighet i Vietnam var preget av fattigdom, politisk undertrykkelse og økonomisk isolasjon. I tillegg ble det ført flere kriger mot naboland, først mot Kambodsja for å avsette Pol Pot, og deretter mot Folkerepublikken Kina, som forsøkte å invadere dem i 1979. I 1986 forandret kommunistpartiet sin økonomiske politikk og begynte å innføre «sosialistisk orientert markedsøkonomi» (Đổi mới). Dette førte til en kraftig økonomisk vekst, en voksende middelklasse og gradvis mindre politisk undertrykkelse.


== Geografi ==

Vietnam ligger på den østlige Indokinahalvøya og dekker et areal på ca. 331 210 km², unntatt øyene Hoang Sa og Truong Sa, noe som gjør det nesten på størrelse med Tyskland. Den samlede lengden av landets grenser er 4 639 km, og kystlinjen er 3 444 km lang. Terrenget er stort sett kupert med tett skog, flatt land utgjør ikke mer enn 20 %. Fjell står for 40 % av landets areal, og tropiske skoger dekker rundt 42 %.
Den nordlige delen av landet består hovedsakelig av høylandet og Rødeelvsdeltaet. Fansipan, som ligger i provinsen Lao Cai, er det høyeste fjellet i Vietnam med 3143 m. Det sørlige Vietnam er delt inn i det kystnære lavlandet, Trường Sơn-fjellene og vidstrakte skoger. Høylandet, som består av fem relativt flate platåer av basalt jord, står for 16 % av landets dyrkbare jord og 22 % av den totale skogen i landet. Jordsmonnet i mye av det sørlige Vietnam er relativt fattig på næringsstoffer.


=== Klima ===
Vietnam strekker seg fra 8° til 24° nordlig bredde, og med en markert variasjon i topografisk relieff varierer klimaet betydelig fra sted til sted. I løpet av vinteren, eller den tørre sesongen, som strekker seg omtrent fra november til april, blåser vanligvis monsunvind fra nordøst langs den kinesiske kysten og over Tonkinbukten og tar med seg en betydelig fuktighet underveis. Følgelig kan vintersesongen i de fleste deler av landet bare regnes som tørr ved sammenligning med regn- eller sommersesongen. Årlig nedbørsmengde er betydelig i alle regioner og dramatisk i noen, alt fra 1200 til 3000 millimeter kan forventes. Nesten 90 % av nedbøren faller i løpet av sommeren. Den gjennomsnittlige årlige temperaturen er generelt høyere på slettene enn i fjellene, og høyere i sør enn i nord. Temperaturene varierer mindre i de sørlige slettene rundt Ho Chi Minh-byen og Mekongdeltaet hvor de ligger mellom 21 og 28°C i løpet av året. Sesongvariasjoner i fjellene og platåene og i nord er mye mer dramatisk, her varierer temperaturene fra 5°C i desember og januar til 37°C i juli og august.


=== Flora og fauna ===

Vietnam har to naturarvsteder - Hạ Long-bukten og Phong Nha-Ke Bang nasjonalpark - og seks biosfærereservater. Ifølge National Environmental Present Condition Report fra 2005 er Vietnam ett av tjuefem land som anses å ha et unikt høyt nivå av biologisk mangfold. Det er rangert på 16.-plass i verden i biologisk mangfold og er hjem for ca. 16 % av verdens arter. 15 986 arter av flora har blitt identifisert i landet, hvorav 10 % er endemiske, mens Vietnams fauna inkluderer 307 nematodearter, 200 arter av fåbørstemakk, 145 middarter, 113 arter av spretthale, 7750 insektarter, 260 reptilarter, 120 arter av amfibier, 840 fuglearter og 310 arter av pattedyr, hvorav 100 fugler og 78 pattedyr er endemiske.
Vietnam er videre hjem til 1438 arter av ferskvannsmikroalger, som utgjør 9,6 % av alle mikroalgearter i verden, samt 794 vannlevende virvelløse dyr og 2458 arter av fisk. I de senere årene har 13 slekter, 222 arter, og 30 biologiske grupper av flora blitt beskrevet i Vietnam. Seks nye pattedyrarter, blant annet saola og kjempemuntjak, har også blitt oppdaget, sammen med en ny fugleart, den truede Edwardfasanen. I slutten av 1980 ble en liten bestand av javaneshorn funnet i Cat Tien nasjonalpark. Det siste individet av denne arten i Vietnam ble angivelig skutt i 2010.
I det genetiske mangfoldet innen jordbruk er Vietnam et av verdens tolv opprinnelige kultivarområder. Vietnams nasjonale kultivargenbank oppbevarer 12 300 eksemplarer av 115 kultivarer. Den vietnamesiske regjeringen brukte over 49 millioner dollar på bevaring av biologisk mangfold bare i 2004, og har etablert 126 verneområder, hvorav 28 er nasjonalparker.


== Politikk og administrasjon ==
Vietnam er en ettpartistat som styres av Det vietnamesiske kommunistparti (Đảng Cộng sản Việt Nam). Dets viktigste organ er politbyrået som i sin tur velges av en sentralkomité. Det er ikke tillatt å være medlem i andre politiske partier. I nasjonalforsamlingen tas de offisielle beslutningene, selv om det ofte handler om å godkjenne det som kommunistpartiet har besluttet. Statsoverhodet i Vietnam er også president. Landet har i tillegg en statsminister som leder statsrådets 15 medlemmer som velges av nasjonalforsamlingen. 
Vietnam karakteriseres som et autoritært regime av Demokrati-indeksen til The Economist Intelligence Unit, hvor landet får scoren 3.53 og havner på 129.-plass av 167 land.


=== Administrativ inndeling ===

Vietnam har syv administrative enheter, som noenlunde faller innenfor grensene til de tre tradisjonelle landsdelene Tonkin, Annam og Cochinkina. De syv enhetene er i sin tur inndelt i 49 provinser og fem byprovinser (inklusive hovedstaden). 
Vietnam har opplevd stadige endringer av den administrative struktur, provinsenes antall og grenser, med mer.
Vietnams hovedstad er Hanoi, som har sin egen lokalregjering. Her ligger også Norges ambassade i Hanoi, innviet i 1996. Det er også fire andre byområder som er organisert administrativt ekvivalent med provinsnivå. Disse er Can Tho, Da Nang, Haiphong og Ho Chi Minh-byen.


=== Dødsstraff ===
I forbindelse med en milliardsvindel mot Saigon Joint Stock Commercial Bank (SCB) la aktoratet i mars 2024 ned påstand om dødsstraff for Truong My Lan (67), styreleder for eiendoms­utvikleren Van Thinh Phat Holdings Group.
Lan er en av flere som er anklaget for å ha tappet Saigon Joint Stock Commercial Bank (SCB) for 12.46 milliarder dollar.
Påtalemyndigheten mener at Lan i praksis kontrollerte banken gjennom stråmenn, personer som på overflaten ser ut til å kontrollere en virksomhet eller eiendel, men som egentlig handler på vegne av noen andre.
De anklager henne for å ha tilegnet seg store summer av statlige midler som ble gitt til selskapet etter en «bankrun» mellom 2018 og 2022, ved å arrangere ulovlige lån til skallselskaper.


== Næringsliv ==


== Større byer ==

Hanoi, hovedstad.
Ho Chi Minh-byen, tidligere Saigon. Navnet Saigon brukes i dag om en bydel i Ho Chi Minh-byen.
Hue
Da Nang
Vinh
Haiphong


== Kultur ==
Det vietnamesiske kjøkken kan deles i tre regioner: Nord-, Sentral- og Sør-Vietnam. Det er betydelige forskjeller på matvanene mellom de nordlige og sørlige delene av landet.


== Oppføring på UNESCOs lister ==
Verdensarvsteder
Oppføringer på UNESCOs verdensarvliste (World Heritage List), verdens kultur- og naturarvsteder.

Monumentanlegg i Hue
Ha Long-bukta
Gamle byen Hoi An
My Son, helligdom
Phong Nha-Ke Bang nasjonalpark
Det keiserlige citadell i Thang Long i Hanoi
Citadel fra Ho-dynastiet
Trang An
Mesterverker i muntlig og immateriell kulturarv
Oppføringer på UNESCOs liste knyttet til aktivt vern av immateriell kultur (Intangible Cultural Heritage). Årstallet angir når det ble listeført hos UNESCO.

2003 – Den vietnamesiske seremonielle Nha Nhac-musikken
2005 – Kulturuttrykkene i det vietnamesiske høylandet knyttet til Gong-kulturen
2009 – Quan Họ Bắc Ninh folkesanger
2010 – Gióng festivalen ved templene Phù Ðông og Sóc
2012 – Tilbedelse av Hùng Vương i Phú Thọ
2013 – Đờn ca tài tử, musikk og sang
2014 – Ví og Giặm folkesanger fra Nghệ Tĩnh
2016 – Praksis relatert til Viet-troen, Mother Goddess of Three Realms
2019 – Tày, Nùng og Thái sermoni
2021 – Xòe-dans av Tai-folket i Vietnam


== Se også ==
Mekongdeltaet
Verdens land
Vietnamesere i Norge
Liste over kriger Vietnam har deltatt i


== Fotnoter ==


== Referanser ==


== Eksterne lenker ==
Thanh Nien News (English / Tiếng Việt)
Nhan Dan Online (English / Tiếng Việt)
(no) Statistikk og andre data om Vietnam i FN-sambandets nettsted Globalis.no