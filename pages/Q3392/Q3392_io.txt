Nilo (Arabe: النيل‎, an-Nīl) esas la maxim importanta fluvio di nord-estal Afrika, esanta la maxim longa fluvio de la kontinento e l'unesma (o la duesma, segun la loko ube mezuresas) maxim longa fluvio de la mondo. Ol esas longa de 6 650 kilometri, e lua baseno kovras 11 landi: Tanzania, Uganda, Ruanda, Burundi, Demokratial Republiko Kongo, Kenia, Etiopia, Eritrea, Sud-Sudan, Sudan, ed Egiptia. Ol esas la maxim importanta fonto di aquo por Egiptia e Sudan.
Ol havas du precipua fonti, nomata Blanka Nilo e Blua Nilo. L'exakta nasko-loko di Blanka Nilo ne restas klara, e povas jacar sive en Burundi (rivero Ruvyironza), sive en Ruanda (rivero Nyabarongo). Antee, lago Victoria judikesis kom la fonto di Blanka Nilo. Altralatere, Blua Nilo naskas en lago Tana, en Etiopia. Blanka Nilo e Blua Nilo mixas lia aqui en Khartoum, Sudan, por formacar fluvio Nilo, qua debushas an Mediteraneo.


== Referi ==