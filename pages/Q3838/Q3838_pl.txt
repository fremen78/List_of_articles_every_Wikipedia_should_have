Kinszasa (dawniej Léopoldville) – stolica i największe miasto Demokratycznej Republiki Konga, dawniej stolica Zairu. Jest to drugie co do wielkości miasto Afryki, po Lagos w Nigerii, położone na południe od równika. W 2020 roku miasto zamieszkane było przez 17,1 mln osób.
Kinszasa leży w zachodniej części państwa nad rzeką Kongo, w niewielkiej odległości od stolicy Republiki Konga – Brazzaville.


== Historia ==
1881 – założenie przez Henry'ego Mortona Stanleya (wówczas pod nazwą Léopoldville)
1898 – uruchomienie linii kolejowej Matadi–Kinszasa
1926 – ustanowienie stolicą Konga Belgijskiego
1960 – ustanowienie stolicą Demokratycznej Republiki Konga
1966 – zmiana nazwy na „Kinszasa”.


== Podział administracyjny ==

Kinszasa jest jednocześnie miastem i jedną z 26 prowincji Demokratycznej Republiki Konga.
Kinszasa jest podzielona na 4 dystrykty, z których z kolei wyodrębniono 24 gminy (communes). Gmina Kinszasa dała nazwę całemu miastu, jednak handlowym i administracyjnym sercem miasta jest gmina Gombe.


== Kwestie społeczne ==


=== Przestępczość ===
Miasto niegdyś było uważane za najbardziej niebezpieczne miasto Afryki, ze współczynnikiem zabójstw 112 na 100 tys. mieszkańców. Według danych z 2021 roku współczynnik zabójstw spadł do 33 na 100 tys. mieszkańców, co plasuje Kinszasę na 9. miejscu w Afryce. II wojna domowa w Kongu spowodowała chaos, którego skutków miasto do tej pory nie jest w stanie rozwiązać. Z rozległych slumsów Kinszasy wywodzi się wiele gangów, a kradzieże, rozboje, gwałty oraz przestępczość zorganizowana są powszechne.


=== Dzieci ulicy ===
Dzieci ulicy, często sieroty, są ofiarami częstych nadużyć ze strony policji i wojska. Z szacowanych 20 tys. dzieci, które żyją na ulicach Kinszasy, niemalże 1/4 utrzymuje się z żebractwa, część jest drobnymi sprzedawcami i około 1/3 ma jakiś rodzaj zatrudnienia. Policja organizuje regularne obławy mające na celu oczyszczenie ulic. Są zanotowane przypadki, kiedy to policjant zastrzelił takie dziecko pod błahym pretekstem.


== Edukacja ==
W mieście znajduje się uniwersytet (założony w 1954 roku).


== Kultura ==
W mieście znajduje się muzeum narodowe. Miasto jest kolebką kongijskiej rumby.


== Transport ==
Miasto jest obsługiwane przez port lotniczy Ndjili, położone w gminie Nsele na wschodnich krańcach stolicy. Kinszasa ma połączenie kolejowe z Matadi leżącym w dole rzeki Kongo. Znajduje się tu też port na rzece Kongo.
W grudniu 2021 r. rząd DRK ogłosił plany budowy nowoczesnego mostu drogowo-kolejowego o wartości 815 mln dolarów i długości 1575 m łączącego Kinszasę z Brazzaville. Początek realizacji został zaplanowany na 2023 r., a zakończenie na 2028 r..


== Miasta partnerskie ==
 Ankara, Turcja
 Bolonia, Włochy
 Brazzaville, Kongo
 Bruksela, Belgia
 Dakar, Senegal


== Przypisy ==


== Linki zewnętrzne ==
Artykuł o Kinszasie
Kinshasa-Congo.com – Informacje turystyczne miasta Kinszasy