L'aluminio ye un elemento quimico de simbolo Al y numero atomico 13. Ye l'elemento metalico mas abundante en crosta terrestre, con un 8,13 % d'abundancia. O primer fisico en aillar-lo estió o cientifico danés Hans Christian Oersted.
Debito a que ye lichero, a la suya conductividat electrica, resistencia a la corrosión y baixo punto de fusión fan que sía un material ideyal ta muitas aplicacions, especialment l'aeronautica; manimenos, a gran cantidat d'enerchía que s'aprecisa ta la obtención d'o metal a partir d'os oxidos dificulta a suya mayor utilización; encara que se puet compensar en parti por o baixo coste en reciclar-lo, a suya larga vita útil y a estabilidat d'o suyo pre.
O primer lingote fabricato en Espanya estió en l'anyo 1927 en a empresa Aluminio Español S.A., en a localidat aragonesa de Samianigo.


== Etimolochía ==
En o sieglo XIX con o desarrollo d'a fisica y quimica s'identificó l'elemento present en l'alum y o britanico Sir Humprey Davy proposó a denominación d'aluminium en l'anyo 1809.


== Caracteristicas chenerals ==

L'aluminio ye un metal lichero, tovo pero resistent y d'aspecto griso archent. A suya densidat ye alto u baixo un tercio d'a de l'acero u de l'arambre, ye muit maleable y dúctil y apto ta estar mecanizato y ta a fundición . A causa d'a suya alta calor d'oxidación se forma a escape, en presencia d'aire, una fina capa superficial d'oxido d'aluminio (Al2O3) impermeable y adherent que atura o proceso d'oxidación proporcionant-le resistencia a la corrosión y durabilidat. Ista capa protectora, puet estar enamplata por electrolisi en presencia d'oxalatos.
L'aluminio, tien caracteristicas anfotericas, ye decir que se disuelve en acidos, formando sals d'aluminio y en bases fuertes, formando aluminatos con l'anión [Al(OH)4]-, liberando hidrocheno.
O prencipal y cuasi unico estato d'oxidación de l'aluminio ye o +III, como ye d'asperar por a confeguración electronica que presenta, con tres electrons en a capa de valencia.


== Producción ==

A extracción de l'aluminio se fa dende o mineral dito bauxita, que recibe o suyo nombre d'o nombre en francés d'a localidat occitana de Baus (Les Baux en francés), que ye o puesto a on se fació a suya primera extracción. Actualment os prencipales chacimientos d'iste mineral se trobal en os países d'a mar Caribe, Australia, Brasil y Africa en estar en ixos lugars a on a extracción de l'aluminio dende a bauxita se fa con mas facilidat. A bauxita ye un mineral rico en aluminio, d'entre un 20% y un 30% d'a suya masa, frente a o 10% u 20% que tienen os silicatos aluminicos d'archilas y carbons. Ye un aglomerato de cuantos compuestos que contien caolinita, cuarz, oxidos de fierro y titania, y a on l'aluminio se i presenta en cuantas formas hidroxidas como a gibbsita Al (OH)3, a boehmita AlOOH y o diasporo AlOOH.
A obtención de l' aluminio se fa en dos fases: aa extracción de l'alumina dende a bauxita (proceso Bayer) y a extracción de l'aluminio dende ista zaguera por electrolisi. Cuatre toneladas de bauxita producen dos toneladas d'alumina y, en zagueras, nomás que una d'aluminio. O proceso Bayer prencipia con o triturato d'a bauxita y con o suyo lavato con una solución calient d'hidroxido de sodio a alta presión y temperatura. A sosa disuelve os compuestos de l'aluminio, que en trobar-se en un meyo muit basico, s'hidratan:

Al(OH)3 + OH- + Na* → Al(OH)4- + Na*
AlO(OH)2 + OH- + H2O + Na* → Al(OH)4- + Na*
Os materiales no aluminicos se deseparan por decantación. A solución caustica de l'aluminio se refreda dimpués ta recristalizar o hidroxido y deseparar-lo d'a sosa, que se recupera ta poder tornar a fer-la servir. Ta rematar, se calcina o hidroxido d'aluminio a temperaturas amanatas a 1000 °C, ta formar l'alumina.

2 Al(OH)3 → Al2O3 + 3 H2O
L'oxido de aluminio que s'ha obteniu d'ixa maneta tien un punto de fusión muit alto (2000 °C) que fa imposible someter-lo a un proceso d'electrolisi. Ta evitar-lo, se disuelve en un banyo de criolita, obtenindo asinas una mezcla eutectica con un punto de fusión de 900 °C. Contino se fa a electrolisis, en sumerchindo en a cuba uns electrodos de carbono (tanto l'ánodo como o cátodo), preparatos en horizontal. Ta cada tonelada d'aluminio cal entre 17 y 20 MWh d'enerchía, y consume en o proceso 460 kg de carbonio, que ye asinas entre un 25% y un 30% d'o pre final d'o producto, cosa que fa que l'aluminio sía asinas uno d'os metals mas caros d'obtener. De feito, se son buscando procesos alternativos menos costosos que o proceso electrolítico. L'aluminio obtenito tien una pureza de entre o 99,5% y o 99,9%, estando as impurezas mas que mas de fierro y silicio principalmente. Dende as cubas pasa a o furno, a on se purifica por meyo de l'adición d'un fundent u se fa l'aliación con atros metals ta obtener materials con propiedaz especificas. Dimpués se vierte en moldes u s'en fan lingoz u chapas.


=== Tabla de produccions por continent ===


== Aplicacions ==

En l'antigüedat se feba servir o compuesto d'aluminio dito alum en tintorería y medicina.
Ya sía considerando a cantidat u a valura d'o metal emplegato, l'uso de l'aluminio sobrepuya a o de cualsiquier atro fueras de l'acero, y ye un material important en a-saber-las actividaz economicas. L'aluminio puro ye tovo y fráchil, pero as suyas aliacions con chicotas cantidaz d'arambre, manganés, silicio, magnesio y atros elementos presentan una gran variedat de caracteristicas adecuatas a las mas diversas aplicacions. Istas chicotas aliacions constituyen o component prencipal de muitos components d'os avions y codetes, en que o peso ye un factor critico.
Cuan s'evapora aluminio en o vueito, forma un revestimento que reflecta tanto a luz visible com a infrarroya. Amás a capa d'oxido que se forma impide o deterioramiento d'o recubrimiento, por ista razón s'ha emplegato ta revestir os mirallos de telescopios, en substitución de l'archent.
Dada a suya gran reactividat quimica, finament polvorizato s'usa como combustible solido de codetes; en bels explosivos, como anodo de sacrificio y en procesos d'aluminotermia ta a obtención de metals.
Atros usos de l'aluminio metalico son:

Transporte, como material estructural en avions, automóbils, tanques, superestructuras de vaixiellos, blindaches, etc.
Embalache; papel d'aluminio, tetrabriks, etc.
Construcción; finestras, puertas, bastidas estructurals, etc.
Biens de consumo; aines de cocina, ferramientas, etc.
Transmisión electrica. Encara que a suya conductividat electrica ye nomás d'o 60% de la d'o coure a suya mayor lichereza permite una mayor deseparación entre as torres d'alta tensión, disminuindo os costes d'a infraestructura.
Recipients criochenicos (dica -200 °C), ya que no presenta temperatura de transición de dúctil a fráchil como l'acero, y la tenacidat de l'aluminio contina estando buena a baixas temperaturas.
Material de calderería; radiadors,...
Tamién s'emplegan compuestos d'aluminio en:

As sals d'aluminio d'os acidos grasos (p.eix. o estearato d'aluminio) fan parti d'o napalm.
Os hidruros complexos d'aluminio son reductors útils en sintesi organica.
Os haluros d'aluminio tienen caracteristicas d'acido de Lewis y son emplegatos como tals, como catalizadors y como reactivos auxiliars.
Os aluminosilicatos son un tipo important de mineral. Fan parti d'as archilas y son a base de muitas ceramicas.
Adhibir aditivos d'oxido d'aluminio u aluminosilicatos a vidres, fa variar as propiedaz termicas, mecanicas y opticas d'istos.
O corindón (Al2O3) ye emplegato como abrasivo. Bellas variants d'iste, como o rubí y o zafir s'emplegan en choyería como piedras preciosas.
aliacions d'aluminio:

Duraluminio


== Toxicidat ==
Iste metal ha estato considerato mientres muitos anyos como innocuo ta os sers humans. Debito a ista suposición s'han fabricato de forma masiva ainas d'aluminio ta cocinar alimentos, envases ta alimentos, y papel d'aluminio ta o embalache d'alimentos frescos. Manimenos, o suyo impacto sobre os sistemas biolochicos ha estato obchecto de muita controversia en as decadas pasatas y una profusa investigación ha contrimostrato que puet producir efectos adversos en plantas, animals acuaticos y sers humans.
A exposición a l'aluminio por un regular no ye perchudiciosa, pero a exposición a altos nivels puet causar serios problemas ta la salut. A exposición a l'aluminio se produce prencipalment cuan:

Se consumen merecinas que contienen altos nivels d'aluminio.
S'inhala polvo d'aluminio que sía en a zona de treballo.
Se vive a on se quita u procesa aluminio.
Se colocan vacunas que contienen aluminio.
Cualsiquier persona se puet intoxicar con aluminio u os suyos derivatos, pero bellas personas son mas propensas a desembolicar toxicidat por l'aluminio.


== Vinclos externos ==
 Se veigan as imáchens de Commons sobre Aluminio.
(es) Pres historicos de l'aluminio, seguntes o FMI.
(es) Historia d'a industria de l'aluminio.


== Referencias ==