Franklin Delano Roosevelt, naixito o 30 de chinero de 1882 en Hyde Park (Nueva York) y muerto o 12 d'abril de 1945 en Warm Springs (Cheorchia), estió un politico estausunidense, que estió o 32º President d'os Estaus Unius, dende o 4 de marzo de 1933 dica la suya muerte o 12 d'abril de 1945. Tamién estió o 44º Gubernador de Nueva York dende o 1 de chinero de 1929 dica o 31 d'aviento de 1932.
Roosevelt plegó a la Presidencia d'Estaus Unius en esclatar a Gran Depresión, con un conchunto de mesuras ta rendrezar a Economía d'os Estaus Unius, basatas en o dito New Deal, y que permitió a recuperación economica d'o país antes de prencipiar a Segunda Guerra Mundial. Estió o unico president que ganó cuatre eleccions a la Presidencia, y dimpués d'a suya muerte se cambioron as normas ta fer que garra president pueda estar reesleito mas d'una vez, con un total de dos mandatos presidencials.
Antiparte, Franklin Delano Roosevelt yera o president mientres a Segunda Guerra Mundial, encara que murió antis de rematar a guerra estando substituyiu por o suyo vicepresident Harry S. Truman, y as suyas decisions estioron muit importants ta marcar o rumbo d'o país dica dimpués d'a suya muerte. Se considera por bels autors d'ideolochía conservadora que a suya malautía fació que en os zaguers tiempos d'o suyo mandato Stalin se'n aprofitase ta tener bels privilechios ta la Unión Sobietica, contra a opinión d'o primer ministro d'o Reino Uniu, Winston Churchill, muito menos partidario de ceder ante Stalin.


== Vinclos externos ==
 Se veigan as imáchens de Commons sobre Franklin Delano Roosevelt.