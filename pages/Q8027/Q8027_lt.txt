Martinas Liuteris Kingas Jaunesnysis (angl. Martin Luther King Jr., 1929 m. sausio 15 d. – 1968 m. balandžio 4 d.) – amerikiečių dvasininkas, įžymus afroamerikiečių pilietinių teisių judėjimo lyderis ir aktyvistas. Jo pagrindinis tikslas buvo užtikrinti Jungtinėse Valstijose progresą pilietinių teisių atžvilgiu. M. Liuteris Kingas tapo žmogaus teisių judėjimo ikona – Kingas dviejų krikščionių bažnyčių yra pripažintas kankiniu. Jis vadovavo 1955 metų Montgomerio autobusų boikotui, taip pat prisidėjo įkuriant Pietinę Krikščionių vadovybės asociaciją 1957 metais, buvo pirmasis minėtosios organizacijos prezidentas. Kingas vadovavo 1963 metų žygiui į Vašingtoną, kur jis pasakė kalbą „Aš turiu svajonę”. Savo kalboje Kingas kvietė visuomenę būti sąmoningesne pilietinių teisų judėjimo atžvilgiu. Pasakyta kalba įtvirtino Martiną Liuterį Kingą tarp geriausių oratorių Jungtinių Amerikos Valstijų istorijoje.
1964 metais Kingas tapo jauniausiu žmogumi, gavusiu Nobelio taikos premiją. Premija jam suteikta už jo darbą bei pastangas pilietinio nepaklusnumo akcijomis bei kitomis taikiomis priemonėmis užbaigti rasinę segregaciją bei rasinę diskriminaciją. Prieš savo mirtį 1968 metais, Kingas taip pat sutelkė dėmesį skurdo ir Vietnamo karo užbaigimą. Kingas buvo nužudytas 1968 metų balandžio 4 dieną Memfyje, Tenesio valstijoje. Kingas po mirties buvo apdovanotas Prezidento laisvės medaliu 1977 metais ir Kongreso aukso medaliu 2004 metais. Martino Liuterio Kingo diena buvo įtraukta į JAV valstybinių švenčių sąrašą 1986 metais.


== Ankstyvasis gyvenimas ==
Martinas Liuteris Kingas jaunesnysis gimė 1929 metų sausio 15 dieną Atlantoje, Džordžijos valstijoje. Jis buvo pastoriaus Martino Liuterio Kingo bei Albertos Viliams King sūnus. Kingo tėvo tikrasis vardas buvo „Maiklas Kingas” (angl. Michael King), o Martinas Liuteris Kingas jaunesnysis iš pradžių buvo „Maiklas Kingas, jaunesnynis”. Tačiau po to, kai 1934 metais šeima keliavo po Europą ir aplankė Vokietiją, Maiklas Kingas vyresnysis pakeitė savo bei savo sūnaus vardą į Martinas Liuteris, norėdamas pagerbti vokiečių protestantų lyderį Martiną Liuterį. Martinas Liuteris Kingas turėjo vyresnę seserį Vili Kristin King ir jaunesnį brolį Alfredą Danielį Viliamą Kingą. Kingas su savo bažnyčios choru dainavo 1939 metais filmo „Vėjo nublokšti” premjeroje Atlantoje. Iš pradžių Kingas skeptiškai žiūrėjo į daugelį krikščionybės tiesų. Taip pat stulbina tai, kad trylikametis Martinas sekmadieninėje mokykloje neigė kūnišką Jėzaus prisikėlimą. Nuo šio momento, jis pareiškė, kad jį „nesustabdomai pradėjo užplūsti abejonės”.
Kingas vedė Koretą Skot 1953 metų birželio 18 dieną. Kingas ir Skot turėjo 4 vaikus: Jolanda King, Martinas Liuteris Kingas III, Deksteris Skotas Kingas ir Bernice King. 1954 metais 25 metų amžiaus Kingas tapo Dexter Avenue baptistų bažnyčios pastoriumi Montgomeryje, Alabamos valstijoje.


== Išsilavinimas ==
Kingas lankė Atlantos Booker T. Washington vidurinę mokyklą. Kingas dėl neįprastų jo amžiui intelektualių sugebėjimų praleido devintą-dvyliktą klases ir būdamas 15 metų amžiaus įstojo į Morehouse koledžą, formaliai nebaigęs vidurinės mokyklos. 1948 metais jis baigė Mourehouse koledžą. Jam buvo suteiktas mokslinis sociologijos krypties bakalauro laipsnis. Po to jis įstojo į Crozer teologinę seminariją, esančią Česteryje, Pensilvanijos valstijoje. Ją baigė 1951 metais bei gavo teologijos mokslų bakalauro laipsnį. 1954 metais, tapęs pastoriumi, Kingas pradėjo sisteminės teologijos doktorantūros studijas Bostono universitete. Daktaro laipsnis jam buvo suteiktas 1955 metų birželio 5 dieną. Jis parašė daktaro disertaciją „Dievo sampratų Paul Tillich ir Henry Nelson Wieman darbuose palyginimas”. XX amžiaus devintajame dešimtmetyje atliktas tyrimas parodė, kad kai kurios Kingo daktaro disertacijos dalys buvo nuplagijuotos ir nors Kingas elgėsi nederamai, jo disertacija vis tiek yra „puikus įnašas į mokslą”.


== Šaltiniai ==