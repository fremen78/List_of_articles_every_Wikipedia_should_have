Nion (o Japan) es un pais en Asia.
La area es sirca 377 835 cilometres cuadrida.
La cuantia de popla, en la anio 2015, es sirca 127 110 047 persones.
La site capital es Tokyo.
La Ministro Prima de 2021 es Sr. Fumio Kishida. La Emperor de 2019 es Naruhito.
La lingua major es la lingua nion o japanes.
Nion es un pais isola en Asia este, a la lado este de Xina en la mar Pasifica. Nion es composada de cuatro isolas grande e un catena de otra isoletas. Los es culminas de montanias su acua. La terena es rocin, sola un oti es cultivable. La costa es longa e nonregulada, con multe baias refujidas. Nion no ave rios grande e la plu de sua lagones es en la montanias. La terenos plata situa en vales de montanias e la planos alta situa longo la costas. La montanias de Nion inclui multe volcanes ativa e nonativa. La punto la plu alta es la volcan dorminte Mount Fuji, alta a 3776 m. Tremas de tera es frecuente en Nion. Siclones sever aveni temprana en otobre. La recurso la plu importante es cultiva; la pais debe emporta tota sua minerales nesesada.


== Istoria ==
A prima, on ia abita Nion durante la anios 1000 aec, e la impero ia es datida a 660 ec. Nion ia es influeda par cultur xines de do lo ia prende budisme en sentenio sete ec. Rena par clanes seguente ia resulta a geras interna, feudalisme e a crea de xogunes (renores militar) e la clase de samurais (gerores). En 1543, misionor jesuita ia converti niones variosa a cristianisme. Ja on reali la instrui coletiva, lista militar, industri rapida, e la elimina de clase de samurai.  Nion ia entra e gania la gera xines-nion (1894-1895) con Xina e a pos gania la gera rusce-nion (1904-1905), ce resulta en ocupa de Corea en 1910. Nion ia entra la Gera Mundal I (1914-1918) a lado de la aliadas e prende de Deutxland isolas variosa de la mar Pasifica. Ma en 1940, Nion ia junta Deutxland e Italia en alia de Ase.
Aviones nion ia ataca la base marinal de Pearl Harbor, Hawaii, en 7 desembre 1941. Durante un anio Nion ia ocupa multe isolas pasifica, la parte grande de Asia sude-este, avansante a Australia e Zeland Nova. En 1942, lo ia perde se tota isolas ja invadeda. En 6 agosto 1945, SUA ia fa cade la bomba atomal prima supra la site de Hiroshima. Tre dias plu tarda, un otra bomba ia cade supra site de Nagasaki. La governa nion ia abandona sin restrinje en 2 setembre 1945. Armada de SUA ia invade Nion, e ia comensa funda democratia, infrastrutur, e base industrial. Un constitui nova ia es adotada en 1947, evadente gera sempre a futur. SUA ia para sua aida economial en 1951, ma Nion ia progresa como furnor de nesesadas per SUA en gera corean (1950-1953). En 1952, lo ia oteni autonomia plen. La crese economial ia gida la mundo en 1964, cuando juas olimpial ia desideda de aveni en Tokyo. La economia ia tardi tempora par la embargo de olio arabi en 1973. En anios temprana de 1990, la malia governal e la depresa economial secute la fida de popla.  En 1995, un trema de tera ia destrui la site de Kobe.


== Popla ==
Cuatro sincis de a popla de Nion abita en sites. La lingua nion es la lingua ofisial ma engles es ance parlada par multe.
La relijio xef es xinto, fundida sur adora de natur de asendentes e budisme. Multe persones es ambos xinto e budiste.  Un proportio de niones es membros de Moves Relijial Nova cual ia crese pos 1945.  Min ca 2% es cristianes.  Nion ave un sistem de instrui de controla sentral, estrema developada, obligada, e sin costa.


== Economia ==
En 1993, la produi tota nasional de Nion ia es 4.2 trilion dolares, la numero du la plu grande en mundo pos SUA. Industrias pesosa, produinte veculos, aser, macinas, e aparatos eletrical, funda un fratia grande de fabrica. Bon conoseda per produidas eletronica, pe computadores, Nion es gidor mundal en produi de cimicales, tesedas e fibres artifisia. Un numero peti de negosias teni un potia economial vasta, ce es la erita de unias de familias rica ci a pasada ja controla la economia.
Ris es la comeda comun e la colieda xef. Tecnicas avansada ia fa la cultiverias nion entre la plu produintes en mundo.  Pex es la comeda du, e la marina nion es multe grande. Pos SUA e Deutxland, Nion es la esportor tre en mundo.  La moneta fundal es la ien (95 ienes egali $1 en 1996).