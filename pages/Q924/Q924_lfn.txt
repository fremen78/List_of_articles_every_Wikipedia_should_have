Tanzania (ofisial la Republica Unida de Tanzania) es un pais en Africa este, en la rejion de la Lagos Grande de Africa. Partes de la pais es en Africa sude. Lo es bordada par Cenia e Uganda a la norde; Ruanda, Burundi e la Republica Democrata de Congo a la ueste; Zambia, Malaui e Mozambic a la sude; e par la Mar Indian a la este. Monte Kilimanjaro, la monte la plu alta de Africa es en Tanzania norde-este.
La popla tanzanian de 51,82 milion persones (2014) es composada de grupos diversa de etnico, lingua e relijio. Tanzania es un republica constitual presidental, e de 1996 sua site capital ofisial e Dodoma, do on trova la Ofisia de la Presidente, la Asembla Nasional e alga ministrerias governal. Dar es Salaam, la capital pasada, reteni la plu de ofisias governal e es la site la plu grande de la pais, como ance la porto xef e la sentro comersial major.
Tanzania es montaniosa e densa forestida en la norde-este, do Monte Kilimanjaro es situada. Tre de la Lagos Grande de Africa es partal en Tanzania. A la norde e ueste es Lago Victoria, la lago la plu grande de Africa, e Lago Tanganyika, la plu profonda, conoseda per sua spesies unica de pex. La costa este es calda e umida, con la Arcipelago Zanzibar prosima a la costa. La cascades Kalambo en la rejion Rukwa en la sude-ueste es la cascade du de la cascades noninterompeda la plu alta en Africa, e es situada prosima a la costa sude-este de Lago Tanganyika a la frontera con Zambia. La Area de Conserva de Baia Menai es la area maral protejeda la plu grande de Zanzibar.
La area de Tanzania es sirca 945,087 cilometres cuadrida. La linguas major es suahili, engles e arabi.