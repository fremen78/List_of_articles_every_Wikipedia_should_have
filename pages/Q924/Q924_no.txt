Den forente republikken Tanzania er et land på østkysten av Afrika. Det grenser til Kenya og Uganda i nord, Rwanda, Burundi og Den demokratiske republikken Kongo i vest og Zambia, Malawi og Mosambik i sør. I øst ligger Indiahavet. Landet har vært medlem av Samveldet siden det fikk uavhengighet i 1961. I 1964 ble Tanganyika forent med Zanzibar og dannet den forente republikken av Tanganyika og Zanzibar, senere omdøpt til dagens navn. Tanzanias hovedstad ble offisielt flyttet fra Dar-es-Salaam til Dodoma i 1996, men mange av styresmaktens kontorer ligger fortsatt i den gamle hovedstaden.


== Naturgeografi ==

Tanzanias geografi er variert – landet strekker seg høydemessig fra havnivå i sørøst til fjellrike områder i nordøst – hvor man kan finne Afrikas høyeste punkt, Kilimanjaro (5 892 moh.). I nord, vest og sør er landet avgrenset av Victoriasjøen, Afrikas største innsjø, Tanganyikasjøen, Afrikas dypeste innsjø – som på sitt dypeste er 1 471 meter under havnivå, og Malawisjøen.
Tanzania har mange fjellrike områder, hvorav de høyeste ligger i nordøst. Her finnes blant annet fjellene Kilimanjaro og Meru, som begge er utdødde vulkaner. Her befinner også Eastern Arc Mountains seg, en rekke noe lavere fjell som i stor grad er dekket av fjellskog.
Nord i landet ligger Serengeti nasjonalpark, kjent for sin årlige migrasjon av millioner av gnuer, i tillegg til mengder med løver, leoparder, elefanter, neshorn og afrikanske bøfler. Nær parken ligger Olduvai-ravinen hvor mange av de eldste hominid–fossilene og gjenstander er blitt funnet. Andre arkeologisk viktige funn er det eldste beviset på hominidenes bruk av tre ved Kalambo-fallene på grensen til Zambia.
Videre vestover ligger Victoriasjøen på den kenyansk–ugandisk-tanzanianske grensen. Dette er den største innsjøen i Afrika og er tradisjonelt utpekt som Nilens kilde. Sørvest for denne skiller Tanganyikasjøen Tanzania fra Den demokratiske republikken Kongo. Denne innsjøen regnes som den nest eldste og nest dypeste innsjøen i verden etter Bajkalsjøen i Sibir.
Det sentrale området i Tanzania er et stort platå med savanne og nasjonalparker i sør og jordbruksland lengre nord. Den nye hovedstaden, Dodoma, ligger her, selv om mye av styresmakten fremdeles befinner seg i Dar-es-Salaam.


=== Klima ===
Den østlige kystlinjen av Tanzania er varm og fuktig. Her ligger Tanzanias største by og tidligere hovedstad, Dar-es-Salaam. Rett nord for byen ligger øya Zanzibar, et semiautonomt territorium som er kjent for sitt krydder. Øyas mindre kjente søsken, Pemba, ligger lengre nord.
Klimaet i Tanzania varierer fra varmt og fuktig på kysten til mer temperert klima i det høyereliggende sentrumet av landet. Tanzania har to regntider, en lang og tung fra mars til mai, og en kortere, lettere fra november til januar. Hele landet har i prinsippet tropisk klima, bortsett fra i de høyeste fjellene hvor temperaturen er lavere spesielt om natten.
Normal årsnedbør er de aller fleste steder over 1 000 mm ved kysten, og opp til 1 500 mm på de våteste områdene. I det indre av landet er normal årlig nedbørmengde mellom 500 og 1 000 mm, men her er nedbøren imidlertid veldig sporadisk både med hensyn på tid og sted. Kun de høyeste fjellene får mer nedbør enn kystområdene.


== Demografi ==
Befolkningsfordelingen i Tanzania er svært ujevn. Befolkningstettheten varierer fra én person pr. km² i tørre regioner til 51 pr. km² i fastlandets fuktigere høyland til 134 pr. km² i Zanzibar. Mer enn 80 % av befolkningen bor på landsbygda. Dar-es-Salaam er den største byen, Dodoma i innlandet av Tanzania er den nye hovedstaden.
Den afrikanske befolkningen består av mer enn 120 etniske grupper, og av disse har sukuma, haya, nyakyusa, nyamwezi og chaga mer enn én million medlemmer. Blant andre stammer kan pare, shambala og ngoni nevnes. Flertallet av tanzanianerne, inkludert store stammer som sukuma og nyamwezi, er bantuer. Grupper av nilotere eller av lignende opphav inkluderer de nomadiske masaiene og luoene, begge finnes i større antall i nabolandet Kenya. To mindre grupper snakker khoisan-lignende språk. Kushitisk-språklige folkeslag, opprinnelig fra de etiopiske høylandene, bor i noen få områder av Tanzania. Andre bantustammer var flyktninger fra Mosambik.
Selv om mye av Zanzibars afrikanske befolkning kom fra fastlandet, hevder en gruppe kjent som shiraziere sin opprinnelse fra den antatte øyas tidlige persiske bosettere. Ikke-afrikanske innbyggere på fastlandet og Zanzibar utgjør 1 % av befolkningen. Det asiatiske samfunnet, inkludert hinduer, sikher, sjia- og sunni–muslimer og goanere, har gått ned med 50 % i det siste tiåret til 50 000 på fastlandet og 4 000 i Zanzibar. Det er antatt at 70 000 arabere og 10 000 europeere bor i Tanzania.
Hver etnisk gruppe har sitt eget språk, men nasjonalspråket er swahili, et språk som tilhører bantu-språkene. Det andre offisielle språket er engelsk. Andre språk som blir snakket er indiske språk og portugisisk, begge snakkes av mosambikiske svarte og goanere.


== Historie ==

Kystlinjen til Tanzania har vært preget av mye stridigheter, først fra portugisere og arabere, og senere mellom ulike europeiske makter. Tanzania var tidligere en del av Tysk Øst-Afrika. I 1891 koloniserte tyskerne fastlandet og styrte det direkte fra de tyske styresmaktene. Landet Tanzania er et resultat av den politiske unionen mellom fastlandet Tanganyika og øyene Zanzibar og Pemba etter Zanzibar-revolusjonen. De to delene hadde fått uavhengighet fra Storbritannia hver for seg, fastlandet i 1961 og øyene i 1963. Julius Nyerere ble landets første president i 1962.
Tanzania erklærte krig mot Uganda etter at Uganda hadde invadert og forsøkt å annektere den nordlige tanzanianske provinsen Kagera i 1979. Tanzania kastet ikke bare ut de ugandiske styrkene, men invaderte selve Uganda etter å ha innrullert landets eksilugandere. 11. april 1979 ble Idi Amin tvunget til å oppgi hovedstaden Kampala. Den tanzanianske hæren tok byen med hjelp fra ugandisk og rwandisk gerilja. Amin flyktet i eksil [1].
Nyerere gav fra seg makten til Ali Hassan Mwinyi i 1985, men beholdt kontrollen over det styrende partiet, Chama cha Mapinduzi (CCM), som formann frem til 1990, da han gav ansvaret til Mwinyi. Ett-partistyret tok slutt i oktober 1995 da Tanzania holdt sitt aller første flerpartivalg. CCM vant valget med stor margin og dets kandidat Benjamin Mkapa ble etterpå tatt i ed som den nye presidenten i Tanzania 23. november 1995. I desember 2005 ble Jakaya Mrisho Kikwete valgt til landets fjerde president for fem år. Han ble i november 2015 etterfulgt av John Magufuli, som også ble gjenvalgt til en ny femårsperiode i 2020. Magufuli døde imidlertid 17. mars 2021, og ble dermed etterfulgt av sin visepresident Samia Suluhu, som med det ble Tanzanias første kvinnelige president – hun var også den første kvinnelige visepresidenten da hun ble valgt med Magufuli i 2015.
Et av de dødeligste bombeattentatene mot amerikanske ambassader skjedde i byen Dar-es-Salaam i 1998, det andre var i Nairobi, Kenya. Undersjøiske jordskjelv i 2004 på den andre siden av Indiahavet førte til en tsunami som traff Tanzanias kystlinje og drepte 11 mennesker. En oljetanker gikk også midlertidig på grunn i Dar-es-Salaam og skadet en oljeledning.


== Politikk og administrasjon ==

Tanzanias president og nasjonalforsamling er valgt gjennom direktevalg for en femårsperiode. Presidenten utnevner en statsminister som tjener som regjeringens leder i nasjonalforsamlingen, samt velger sitt kabinett fra nasjonalforsamlingens medlemmer. Grunnloven gir også presidenten makt til å nominere ti ikke-valgte medlemmer av parlamentet, disse kan også bli kabinettsmedlemmer. 
Nasjonalforsamlingen har kun ett kammer. Lover som blir vedtatt av nasjonalforsamlingen er gyldige for Zanzibar kun i spesifikke unionssaker.
Zanzibars representantenes hus har bestemmelsesrett over alle saker som ikke har med unionen å gjøre. Forsamlingen kan innføre lover for Zanzibar uten godkjennelse fra unionssregjeringen så lenge den ikke involverer unionssaker. Lengden på embetet til presidenten i Zanzibars representantenes hus er også fem år. Det semiautonome forholdet mellom Zanzibar og unionen er relativt unikt som styreform.
Tanzania har et femdelt rettssystem som kombinerer rettssystemene til stammenes, islamske og britiske lov. Appellene er fra de primære domstolene gjennom distriktsdomstolene, borgerlig magistratsrett til høyesterett og appelldomstolen. Dommerne er utnevnt av justisministeren med unntak av appelldomstolen og høyesterett som er utnevnt av presidenten. Zanzibars rettssystem er parallelt med unionens, og alle saker som er oppe i domstolene i Zanzibar, med unntak av dem som inneholder grunnlovsmessige og islamsk lov, kan appelleres til appelldomstolen til unionen. En kommersiell domstol ble etablert i september 1999 som en avdeling av høyesterett.


=== Administrativ inndeling ===

Administrativt er Tanzania delt inn i 31 regioner, 26 på fastlandet, 3 på Unguja og 2 på Pemba, Unguja og Pemba utgjør Zanzibar. 99 distriktsråd har blitt opprettet for å øke lokal autoritet. Disse distriktene er også nå referert til som lokal styresmakt. For tiden er der 114 råd som opererer i 99 distrikter, 22 er urbane og 92 er på landsbygda.


=== Menneskerettigheter ===
Tanzania har straffen livstid i fengsel for homofili.


== Næringsliv ==
Økonomien er svært avhengig av landbruket som står for halve landets BNP, gir 85 % av eksporten og sysselsetter 90 % av arbeidsstyrken. Topografien og de klimatiske forholdene derimot, begrenser kultiverte avlinger til bare 4 % av landets areal. Industrien er hovedsakelig begrenset til foredling av landbruksprodukter og lette konsumentvarer. Verdensbanken, det internasjonale pengefondet og bilaterale donorer har skaffet midler til å rehabilitere Tanzanias nedadgående infrastruktur. Norge har hatt Tanzania som en av sine prioriterte samarbeidspartnere siden 1966. Tanzania er det landet som gjennom årene har fått mest bistand fra Norge [2].
Tanzania har store naturressurser som gullforekomster og flotte nasjonalparker som forblir underutviklet. Veksten fra 1991 til 1999 førte til en oppgang i industriproduksjonen og en betydelig økning i utvinningen av mineraler, ført an av gull. Leting etter naturgass i Rufiji-deltaet ser lovende ut og produksjonen har allerede startet [3]. Nylige bankreformer har hjulpet økende vekst og investeringer i den private sektoren. Kortsiktig økonomisk fremgang er også avhengig av å begrense korrupsjon og nedskjæring av unødvendige offentlige utgifter [4].
Forlenget tørke i de tidlige årene av det 21. århundre reduserte kraftig kapasiteten i elektrisitetsproduksjonen. Rundt 60 % av Tanzanias elektrisitetsforsyninger blir generert gjennom vannkraftverk [5]. Det vil antagelig ta noen år å gjennomføre planene om å øke produksjonskapasiteten gjennom gass og kull. I mellomtiden blir utsiktene for økonomisk vekst svekket [6].
77 prosent av befolkningen lever under fattigdomsgrensen på én dollar om dagen (IMF) (2005).


== Samfunn ==


=== Massemedia ===
Daily News er den eldste avisa i Tanzania og er statseid, mens Televisheni ya Taifa er det statseide televisjonsnettverket. Radio Tanzania Dar es Salaam er Tanzanias statseide radionettverk. Tanzania har også mange privateide medier, og kringkasting fra BBC Radio, Voice of America og Deutsche Welle kan også høres i Tanzania.


== Kultur ==
Tarabu-musikken [7] er en sammenblanding av swahilisanger sunget i rytmisk stil krydret med arabisk eller, til tider, indiske melodier. Den er en ekstremt livlig kunstform som har sitt utspring i klassisk kultur, men som likevel er veldig populær blant kvinner og som hele tiden trekker fra gamle og nye kilder. Tarabu utgjør en betydelig del av det sosiale livet til swahili-folket langs kystområdene, særlig Zanzibar, Tanga og til og med lengre i Mombasa og Malindi langs kysten av Kenya. Uansett hvor de swahili-språklige menneskene dro, fulgte tarabu-kulturen med dem. Den har trengt så langt som til Uganda. I Rwanda og Burundi i Øst-Afrikas indre konkurrerer tarabu-kulturen med andre vestliginspirerte grupper i popularitet.
I disse dager finner en tarabu-revolusjon [8] sted, og mange opphetede debatter fortsetter om musikken som er blitt dramatisk endret av fenomenet East African Melody. Melody som de hengivent kalles av sine hovedsakelig kvinnelige fans, spiller moderne tarabu som for første gang er tarabu som kan danses til og har direkte lyrikk som går utover den lyriske antydningen til eldre grupper som Egyptian Musical Club og Al-Wattan Musical Club hvor betydningen i deres sanger bare var alluderende og aldri direkte uttrykt. I dag er tarabusangene eksplisitte og til og med grafiske i seksuell tilknytning. Mye av musikken i dag av grupper som Melody og Muungano er komponert og spilt på keyboard, noe som gjør at gruppene er mye mindre enn de «virkelige tarabu»-orkestrene og derfor er mer i stand til å reise og spille i regionen og utenfor regionen de hører hjemme.
Mbaraka Mwinshehe var den mest populære og originale musikeren i Tanzania. Der er også en større innflytelse fra musikere fra Den demokratiske republikken Kongo som kom inn i landet som flyktninger og har slått seg ned i landet. Men i senere år, hovedsakelig fra midten av nittitallet, har en ny generasjon musikere dukket opp og kommer med populære toner og som konkurrerer med Kongo-gruppene i popularitet og publikumstekke.
Tanzanianske artister har laget en ny stil som blir kalt «Bongo Flava» som blander alle typer melodier, rytmer og lyd. Trenden blant tanzaniansk musikkonsumenter har begynt å endre seg mot å favorisere produkter fra sine lokale artister som synger swahili, det nasjonale språket.
Fremveksten av utallige FM-musikkstasjoner og billige produksjonsstudioer har vært en betydelig årsak til musikkindustrien i landet. Samtidige artister som Juma Nature, Lady Jaydee, Mr. Nice, Mr. II, Cool James, Dully Sykes, Ras Nas og mange andre har en stor tilhengerskare i landet og nabolandene.


== Oppføring på UNESCOs liste ==
Verdensarvsteder
Oppføringer på UNESCOs verdensarvliste (World Heritage List), verdens kultur- og naturarvsteder.

Kilimanjaro nasjonalpark – landskapsvern, dyre- og planteliv
Ngorongoro naturvernområde – landskapsvern, kulturlandskap
Ruinene av Kilwa Kisiwani og ruinene av Songo Mnara – tradisjonell arabisk/koloniarkitektur
Selous viltreservat – pattedyrvern
Serengeti nasjonalpark – pattedyrvern
Steinbyen på Zanzibar – tradisjonell arabisk/swahili-arkitektur
Bergkunsten i Kondoa – bergkunst


== Se også ==
Liste over byer i Tanzania


== Referanser ==


== Litteratur ==
Afrika. Oslo: Schibsted. 1979. s. 59. ISBN 8251607450. 
Lundstøl, Sigrun Riedel (1995). Land i Afrika. Oslo: Faktum. s. 50. ISBN 8254002312. 


== Eksterne lenker ==
Offisielt nettsted 
(en) Tanzania – kategori av bilder, video eller lyd på Commons 
(en) Tanzania – galleri av bilder, video eller lyd på Commons 
(en) Tanzania.eu


=== Styresmakten ===
(en) The United Republic of Tanzania offisiell side


=== Nyheter ===
(en) Daily News
IPP Media
ThisDay
(en) Arusha Times
(en) AllAfrica.com – Tanzania lenker til nyhetsoverskrifter


=== Media ===
TVT Televisheni ya Taifa
TVZ Television Zanzibar
ITV Independent Television
StarTV Arkivert 3. august 2006 hos Wayback Machine. Star Television
5EATV Channel 5
RTD Radio Tanzania Dar es Salaam
Radio One
East Africa Radio


=== Forretningsliv ===
Confederation of Tanzanian Industries
Tanzania Economic Forum


=== Overblikk ===
(en) BBC News Country Profile – Tanzania
(en) Open Directory Project – Tanzania
US State Department – Tanzania
(no) Statistikk og andre data om Tanzania i FN-sambandets nettsted Globalis.no


=== Dyreliv og beskyttede områder ===
Tanzania National Parks – TANAPA
Tanzania Wildlife Research Institute – TAWIRI
Wildlife of Tanzania - bilder