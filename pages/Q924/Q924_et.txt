Tansaania Ühendvabariik (inglise keeles United Republic of Tanzania, suahiili keeles Jamhuri ya Muungano wa Tanzania) on riik Aafrika idaosas.
Tansaanias asub Aafrika mandri kõrgeim punkt (Kilimanjaro).


== Nimi ==
Riigi nimi on tuletatud Tanganjikast ja Sansibarist. Need riigid ühendati 1964.


== Asend, piir ja suurus ==
Tansaanial on maismaapiir seitsme riigiga: Uganda ja Keeniaga põhjas, Mosambiigiga lõunas, Malawi ja Sambiaga edelas ning Burundi ja Rwandaga loodes. Lisaks on tal veepiir Kongo Demokraatliku Vabariigiga Tanganjika järvel. Idas külgneb ta India ookeaniga.


== Loodus ==
Tansaania rahvusparke (Serengeti ja Ngorongoro) tuntakse üle maailma.


=== Saared ja saarestikud ===
Tansaania saared on peamiselt korallsaared. Sansibar on mandrist eraldatud 35-kilomeetrise kanaliga ja on suurim korallsaar Aafrika ranniku lähedal. See on umbes 80 kilomeetrit pikk ja 40 kilomeetrit lai, saare pindala on 1657 km².
Pemba saar asub Sansibarist põhja pool ja on väiksem. See on 67 kilomeetrit pikk ja 22 kilomeetrit lai, üldpindala on 984 km². Topograafia on varieeruv.


=== Järved ===
Tansaanias asub Aafrika suurim, Victoria järv. See järv on maailma suuruselt teine mageveekogu. Umbes pool sellest asub Tansaania põhjaosas, kuid Tansaania jagab seda järve ka Uganda ja Keeniaga. Victoria järv on Niiluse peamine veeallikas.
Tansaania läänepiiril on Tanganjika järv, mis on maailma sügavuselt teine järv.


=== Kliima ===
Tansaania asub ekvaatorist lõuna pool ja kliima on üldjoontes troopiline. Rannikul on keskmine õhutemperatuur umbes 27 °C. Sisemaal keskplatool on kuum ja kuiv, temperatuurid varieeruvad vastavalt aastaajale ja ööpäevaosale.
Vihmahooajad põhjaosas kestavad novembrist detsembrini ja märtsist maini. Lõunaosas kestab vihmahooaeg novembrist märtsini.
Tansaania saartel on tugevad vihmad aprillis ja mais.


== Poliitika ==


=== Riigikord ===
 Pikemalt artiklis Tansaania riigipeade loend
Riigipea ja valitsusjuht on president, kes valitakse viieks aastaks. President nimetab kaks asepresidenti, kellest üks on riigi peaminister, teine Sansibari ja Pemba president. Kui Tansaania president on Taganjikast valitud, siis nimetatakse esimene asepresident Sansibari ja Pemba esindajaist ja vastupidi. Seadusandlik võim kuulub ühekojalisele parlamendile (Rahvuskogu).


=== Õiguskord ===
Tansaanias on viieastmeline kohtuvõim.
Naiste valimisõigus kehtestati riigis 1959.


=== Haldusjaotus ===
 Pikemalt artiklis Tansaania haldusjaotus
Tansaania jaguneb 31 piirkonnaks (mkoa).


=== Diplomaatilised suhted ===
Tanganjika võeti Ühinenud Rahvaste Organisatsiooni vastu 14. detsembril 1961, Sansibar 16. detsembril 1963. Pärast ühinemist jäi kummalegi regioonile eraldi liikmesus.
Tansaania oli 6. juunil 1967 Kampalas üks Ida-Aafrika Ühenduse asutajariike.
Eesti ja Tansaania sõlmisid diplomaatilised suhted 1996. aasta juulis.


== Rahvastik ==
2002. aasta rahvaloenduse andmetel oli Tansaania rahvaarv 34 569 232. Aastal 2012 elas riigis USA Luure Keskagentuuri hinnangul 43 601 796 inimest, millega Tansaania oli maailmas 30. kohal. 2023. aasta hinnangu järgi oli elanike arv 65 642 682, millega oli Tansaania maailmas 23. kohal.
Rahvastikukasvu kiirus oli 2023. aasta seisuga 2,75 protsenti aastas.


=== Suurimad linnad ===
 Pikemalt artiklis Tansaania linnad loend


== Majandus ==
Alates 1996. aastast on riigi pealinn Dodoma, kus on parlament ja valitsusasutused. Iseseisvumisest 1996. aastani oli riigi pealinnaks Dar es Salaam. Tänapäeval on Dar es Salaam riigi olulisem majanduskeskus ja enamik valitsusasutusi paikneb siiani seal. Dar es Salaam on tähtsaim meresadam nii Tansaania kui ka merepiirita naaberriikide jaoks.
Tansaania majandusstruktuuris oli 2010 majandussektorite kaupa SKT osatähtsus järgmine: primaarne 42%, sekundaarne 18% ja tertsiaarne sektor 40%. Viimases annab turism aasta-aastalt aina suuremaid sissetulekuid.
Majandus toetub peamiselt põllumajandusele, mis annab umbes 75% ekspordist ja annab tööd ligi 75 protsendile tööjõust. Riigis on ka palju loodusressursse, sealhulgas mineraale (kuld, teemandid, raud, uraan, nikkel, kroom, plaatina jne) ja maagaasi.
Maagaasi hakati kasutama 2000. aastatel.
Tansaania on ainuke koht, kus leidub tansaniiti.
14. mail 2010 sõlmisid Tansaania, Uganda, Rwanda ja Etioopia Niiluse vee kasutamist reguleeriva leppe.
23. juulil 2009 ühendati Ida-Aafrikas veealune optiline kaabel SEACOM, mis liitis Keenia, Tansaania, Mosambiigi ja Lõuna-Aafrika Vabariigi India ja Euroopa kaudu rahvusvahelisse lairibavõrku.


=== Transport ===
Tansaanias on 166 lennujaama, neist kümnel on kattega lennurajad.
Raudteid on kokku 3689 km, maanteid 86 472 km, sealhulgas kõvakattega teid 7092 km.
Osa raudteeliine kuulub Tansaania ja Sambia ühisettevõttele TAZARA. TAZARA liin ühendab Kapiri Mposhit Dar es Salaamiga.


== Haridus ==
Põhiharidust saab omandada tasuta, keskkooliõpilased maksavad õpingute eest. 50% lastest õpivad põhi- ja 4% keskkoolis. Kirjaoskus on kõrge (90%), mõnedel andmetel alla 80%.
2023. aasta märtsi seisuga on riigis 49 kõrgkooli. Tähtsaim kõrgkool on Dar es Salaami Ülikool.


== Tervishoid ==

Tervishoiu tase Tansaanias on madal. Tuhandest lapsest 76 sureb hinnanguliselt enne viiendat eluaastat. Laste suremus on võrreldes 1990. aastaga siiski langenud.
1,4 miljonist HIV kandjast või AIDSi põdejast 70,5% on 25–49-aastased, 15% on 15–24-aastased.
Malaaria on Tansaania mandriosas tervishoiu põhiprobleem. See on kuni viieaastaste laste surmapõhjuste hulgas esikohal.


== Ajalugu ==
Tansaania on ilmselt vanim asustatud piirkond Maal, sealt leitud inimeste ja nende eellaste fossiilid on umbes 2 miljoni aasta vanused. Umbes 2000 aastat tagasi hakkasid bantu keeli kõnelevad inimesed saabuma Lääne-Aafrikast.
Kui Omaani sultan 1840. aastal oma pealinna Sansibarile kolis, sai sellest piirkonnast araabia orjakaubanduse keskus.
19. sajandi teisel poolel vallutas Saksa keisririik praeguse Tansaania mandriosa, Rwanda ja Burundi.
Esimese maailmasõja järel läks Tansaania Briti valduste hulka. Sealt vabanes Tanganjika riik 9. detsembril 1961 ja Sansibari riik 10. detsembril 1963. Kaks riiki ühinesid 26. aprillil 1964.
Tansaaniast Olduvai kuristikust leitud fossiilide põhjal määratles esimesena Louis Leakey homo habilise liigi.


== Kultuur ==
Tansaanias räägitakse väga paljusid keeli, enamik neist kuulub bantu keelte hulka. Muude keelte hulgas räägitakse ka gudžarati keelt, njandžad kõnelevad njandža ehk malavi keelt. Põhjaosas Kilimanjarost lõunas elab akiede hõim, mis räägib kalendžini keele dialekti. Masaid räägivad masai ja rundid rundi keelt.
Tansaanias on vasakpoolne liiklus.


=== Muusika ===
Tansaania hümn on "Mungu Ibariki Africa" ("Jumal, õnnista Aafrikat"), mille kirjutas Lõuna-Aafrika helilooja Enoch Sontonga 1897. Sama laul on ka Lõuna-Aafrika Vabariigi (teise meloodiaga), Sambia ja Zimbabwe hümn.
Sansibaris sündis Freddie Mercury (sünninimi Faroukh Bulsara).


=== Toidukultuur ===
Tansaania mandriosa põhitoidud sisaldavad tihti riisi, grillitud liha, kala.
Tansaanias juuakse palju teed. Enamasti juuakse teed hommikuti ja õhtusöökidel. Kohv on olulisuselt teine jook, seda juuakse pärast päikeseloojangut.


=== Pühad ===

Rahvalike tähtpäevade ja pühadena peetakse nii rahvusvaheliselt tähistatavaid pühi kui mälestatakse ka rahva ajaloos olulisi päevi. Tansaanias on 11 riiklikku püha:

1. jaanuar – uusaasta
12. jaanuar – Sansibari revolutsiooni päev
Suur Reede
ülestõusmispühade teine püha
26. aprill – uniooni päev
1. mai – tööpüha
7. juuli – seitsme seitsme päev
‘Īd al-Fiţr
‘Īd al-Aḑḩā
9. detsember – iseseisvuspäev
25. detsember – esimene jõulupüha


=== Sport ===
Tansaania koos veel 24 riigiga boikoteeris 1976. aasta suveolümpiamänge. Tansaania ainsad olümpiamedalid (kaks hõbemedalit) pärinevad 1980. aasta suveolümpiamängude kergejõustikuvõistlustelt.
Kõige populaarsem spordiala Tansaanias on jalgpall. Sellele vaatamata on jalgpallikoondis jõudnud seni Aafrika rahvaste karikavõistlustele kolm korda (1980, 2019 ja 2022). Aafrika Jalgpallikonföderatsioonis kuulub koondis kesk-ida tsooni (CECAFA).
Korvpalli mängitakse armees ja koolides.
Kriketi populaarsus on pärast 2008. aastat olnud kasvuteel.


== Religioon ==
Tansaania elanikkonnast hinnatakse kristluse järgijateks 62%, moslemiteks 35% ja teiste religioonide järgijateks umbes kolm protsenti.
Tansaanias elab ümmarguselt 150 000 albiinot. Albiinode olukord Tansaanias on väga kehv, sest rahvapärimustele toetudes usuvad nõiad, et nende käsivarsi, jalgu, juukseid, nahka ja suguelundeid saab kasutada riitustes, mis toovad kundedele väidetavalt edu armastuses, elus ja rahaasjades. Muuhulgas tarvitatakse albiinode kehaosi kaevandus- ja kalandusettevõtete edendamiseks.


== Viited ==


== Välislingid ==

Encyclopedia of the Nations
Tanzania.eu