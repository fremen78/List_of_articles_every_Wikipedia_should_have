Le Sacre Imperio Roman o Sacre Imperio Roman del Nation Germanic (in germano Heiliges Römisches Reich Deutscher Nation, in latino Sacrum Romanorum Imperium Nationis Germanicae) esseva un conglomeration politic del paises de Europa occidental e central in le medievo e le initio del era moderne. Le adjectivo sacre solmente appareva sub le regno de Frederick I Barbarossa e es attestate in 1157.

Emergente del parte oriental del imperio carolingian post su division in le Tractato de Verdun in le anno 843, le imperio durava quasi un millennio usque su dissolution in 1806. In le 18ve seculo, illo ancora consisteva non solmente de lo que hodie es Germania, le Republica Chec, Austria, Liechtenstein, Slovenia, Belgica, e Luxemburgo, sed etiam de grande partes de Polonia e minor partes del Paises Basse. Antea, illo etiam includeva tote le Paises Basse, Switza, e partes de Francia e Italia moderne.
Secundo le tradition, illo esseva dissolvite in 1806 per Napoléon Bonaparte. Technicamente isto es false: le imperator Francisco II ipse lo dissolveva post un disfacta militar per le armea francese. Ille tosto depost establiva su regno Austria como un imperio.