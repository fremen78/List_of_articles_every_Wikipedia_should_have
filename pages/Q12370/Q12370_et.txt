Soolad on keemilised ained, mis koosnevad metalli katioonidest (näiteks Ca2+) ja happeanioonidest ehk happejäägist (näiteks SO42-).
On kahte sorti soola:

Lihtsoolad – need on soolad, kus ei ole vesinikiooni (H+) n. Na2CO3 e pesusooda.
Vesiniksoolad – need on soolad, kus on vesinikioon n. NaHCO3 e söögisooda.
Mõned soolad, näiteks kaaliumtsüaniid, on inimesele väga mürgised. Kõik soolad on inimesele kahjulikud suures koguses, sest nad vähendavad kehas vett.


== Soolade omadused ==


=== Elektrijuhtivus ===
Lahustunud soolad ja vedelad soolad on elektrolüüdid ja nad juhivad elektrit. Vesi juhib elektrit ainult seetõttu, et temas on lahustunud soolad. Destilleeritud ehk sooladeta vesi elektrit ei juhi.


=== Olek ===
Mitmed soolad on kõrge sulamistemperatuuriga tahked kristallid. Esineb ka toatemperatuuril vedelat soola.


=== Värvus ===
Paljud soolad, kaasa arvatud levinuim sool naatriumkloriid, on läbipaistvad, kuid esineb ka palju teisi värvusi nagu kollane (naatriumkromaat), oranž (kaaliumdikromaat), punane (elavhõbesulfiid), sinine (vasksulfaat), roheline (niklioksiid) ja must (mangaan(IV)oksiid).
Soolad on paljude värvide koostises.


=== Maitse ===
Soolal on viis maitset, kuigi enamus neist, kaasa arvatud keedusool, on soolased. Kuid on olemas ka näiteks magus sool.


== Soolade tekkimine ==
Soolad võivad tekkida mitmes eri reaktsioonis. Kindlalt tekivad nad järgmistes reaktsioonides:

hape + alus → sool + vesi
happeline oksiid + alus → sool + vesi
hape + aluseline oksiid → sool + vesi
happeline oksiid + aluseline oksiid → sool
sool + hape → sool + nõrgem hape
Reaktsioon toimub ainult juhul, kui tekib reageerivast happest nõrgem, kergemini lenduvam või lagunevam hape.

sool + alus → sool + nõrgem alus
Reaktsioon toimub ainult juhul, kui tekib reageerivast alusest nõrgem, kergemini lenduvam või lagunevam alus.

metall + hape → sool + vesinik
Reaktsioon toimub ainult juhul, kui metall on vesinikust madalama elektronegatiivsusega. Ülejäänud metallid võivad küll mõne happega reageerida, kuid siis ei eraldu vesinikku.

metall + sool → sool + metall
Toimub ainult juhul, kui lähteainetes olev metall on elektropositiivsem soolas olevast metallist.

metall + mittemetall → sool
Saab kasutada vaid selliste soolade moodustamiseks, mille anioon on lihtaine.

sool + sool → sool + sool
Üks saadud sooladest peab sadenema, et reaktsioon saaks toimida.


== Näited ==
NaCl – keedusool, kasutatakse toiduainete soolamisel, kõige laialdasemalt levinud ja tuntuim sool.