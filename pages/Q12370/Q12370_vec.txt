Co ła paroła sal (o sałe) se intende de sòłito el cloruro de sodio osìa ła sal da cuxina che ła vien doparà normalmente par dar piasè saor al magnar. In 'sto sénso qua se pol doparar ła paroła anca co l'artìcoło feminiłe "ła sal" (oltre che maschiłe) mentre in sénso xenerałe o sia quando che se parla de chìmica se dopra soło el maschil "el sal".
In chìmega el sal l'è el prodóto de reasion intrà un àsido e na baxe: par 'sto motivo qua gh'è un saco de tipi diversi de sałi che i ciapa nomi diversi sia par el tipo de sostanse che vien conbinà, sia drio łe só propietà.
I nomi dei sałi i ga ła fórma "Raixa del nome de l'àsido + Final (propietà de l'àsido) + de + nome de ła baxe conbinà co l'àsido".
Par exenpio, smisiando l'àsido solfòrico col potasio se ga el solfato de potasio indove che ła raixa "solf-" ła ne dixe che l'àsido de partensa l'era fato de sólfre, ła final "-ato" ła ne dixe el tipo de àsido (queło solfòrico' e no invese el solforoxo o el solfìdrico) e finalmente "potasio" el ne dixe che ła baxe de partensa da conbinar l'era apunto el potasio.