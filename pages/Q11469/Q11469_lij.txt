Veddro , materiâ constituio essençialmente da derivæ do sciliçio, caratterizzao in genere da fragilitæ e transparença (proprietæ che in çerti tipi de veddro pœuan ascì mancâ), de larghiscimo impiego inte morteprixe apricaçioin, ascì pe-a so caratteristega de êse façilmente modellao inte forme ciu varrie.


== Descriçion ==


=== Struttua ===
O veddro pe molte so caratteristeghe o dev'êse consciderao un solido (dieça, rescistença, capaçitæ de conservâ a forma riçevua ecc.), ma pe di atre o va alumiao fra i liquidi (di quæ o possede a struttua dezordenâ, l'izotropia ecc.). Perçò se sole definilo comme un liquido a elevâ viscoxitæ, saiv'a dî un produto omogennio ch'o possede l'izotropia di liquidi e a tenaçitæ di sollidi, oppù un materiâ fuzo che co-o raffreidamento o l'ha aquistao reddenixe, ma no l'ordenamento regolâ ch'o caratterizza i crestalli; a differença de questi, o no presenta un punto netto de fuxon: rescádào, o passa a-o stæto fuzo, rammollindo ciancianin.
Se conosce despægi composti che da fuxi pœuan dâ origine pe rafreidamento a de sostançe veddroze; fra queste a scillixa (SiO2), l'anidride borega (B2O3), l'anidride fosforega (P2O5), l'anidride arsenioza (As2O3) e arcuñe so sæ. Però de ræo s'ha in pratica di veddri formæ da uña sola de tæ sostançe (eccetto o caxo do veddro de scillixa ò de quarço) e pe-o ciu i veddri do commercio rizurtan da 'na mescciua de despægi componenti.


=== Veddro de scillixa ===

A scillixa a l'è a ciu importante de sostançe in grao de dâ origine a-i veddri. Questa a l'è formâ da di attomi de sciliçio e de oscigeno, i primmi de raggio atommego ciutosto piccin a peto di segondi, i quæ se distribuiscan in gio a l'atomo de sciliççio assumendo una distribuçion tetraedrica. Percose l'attomo de sciliççio o l'è tetravalente e quello de oscigeno bivalente, ciaschedun di atomi d'oscigeno ch'o se ven a trovâ a-o vertexe de 'n tetraedro o conserva una valença libera, co-a quæ i scingoli tetraedri pœuan ligâse tra de lô mediante i vertexi, coscì che ogni atomo de oscigeno o vegne a êse comun a doi tetraedri vexin; into complesso, un insemme de questi tetraedri coscì conligæ o presentiâ un raporto tra atomi de sciliççio e d'oscigeno de 1:2, comme vœu a formola SiO2. A segonda de despæge distribuçioin spaçiæ di tetraedri s'aviâ e varrie forme crestaliñe da scilliçe, saiv'a dî quarço, tridimite, cristobalite. Fondendo questi agregæ crestallin s'oten un ‘liquido’ into quæ i despægi tetraedri perdan o so regolâ ordinamento. Into succescivo rafreidamento o scistema o presenta 'na noteive inerçia a asumme torna a distribuçion ordenâ, saiv'a dî a forma crestalliña possedua primma da fuxon: a solidificaçion a l'ariva sença che i tetraedri aggian assonto a forma ordinâ, conservan saiv'a dî a-o stato sollido a distribuçion dizordinâ che g'aivan into liquido, formando a scillixa vedroza.
Tâ veddro o g'ha de caratteristeghe particolæ ma o l'è assæ costozo, pe-a so diffiçile laoaçion e sorvettutto pe l'elevâ tempiatua de fuxon dovua a-a struttua ciutosto compatta. Pe ‘allascâ’ tâ struttua e quindi asbasciâ o ponto de fuxon s'introduxe di oscidi (de sodio, de caço ecc.), diti modificatoî de reticcolo, che s'interpoñan inta struttua, stoccando o ligammo fra tetraedro e tetraedro; l'oscigeno da l'oscido metallico o va a fissâse in sce-un di doi tetraedri, mentre i attomi de sodio, de potascio ecc. se distribuiscian inte cavitæ reticolæ originæse da l'alentamento di tetraedri. S'ha perçò una massa ciu façilmente fuxibbile, meno viscoza, ciu afinabile, saiv'a dî tâ da-êse laoâ ciu façilmente e economicamente. Oviamente i diversci oscidi prodian di effetti diferenti, sorvettutto perché varrian e caratteristeghe e in particolâ e dimenscioin do ion metallico ch'o va a interpoñise fra e varie cadeñe.
Questa interpretaçion da struttua di veddri, ch'a l'ha avúo o meito de spiegâ numerose caratteristeghe e de prevedde numeroxi aspetti da constituçion e da tecnologia di veddri, a no ne spiega tutte e propietæ (specce quelle de superfiççie), no spiegando manco a natua di veddri no formæ da di oscidi metallichi, a prezença in sen a-a massa de ioin −OH ecc.


=== Veddrificaçion ===
A definiçion puamente descritiva de veddro comme stæto che se produxe quande un liquido o vegne rafreidao e o vegne reddeno sença crestallizzâ a no presupoñe l'existença de 'na vea e proppia tranxiçion de faze tra liquido e veddro. 
L'evidença ciu ciæa che into veddro no gh'è diminuçion de dezorde rispetto a-o liquido a vegne da-e mezue difrattometriche co-i Raggi x e co-i neütroin, che mostran de figue larghe e difuze scimile a quelle inti liquidi e ben despægie da quelle inti crestalli. Int'o stæto veddrozo o dizordine o l'è metastabile (saiv'a dî o no l'è una vea fase into senso termodinammego, ma 'na configuaçion ch'a corisponde a un minnimo locâ relativo e no assolúo de l'energia libera), ma a sostança a g'ha di tempi de rilassamento coscì longhi che de fæto a no l'ariesce a crestallizzâ, saiv'a dî a portâse inta fase ordinâ, inte 'n tempo finio, a caoza de l'ostruçion oposta da-e interaçioin atomiche locæ. Inti veddri inorganichi a base de scillixe, se pœu verificâ che i atomi de sciliççio e oscigeno se dispoñan inte 'na struttua irregolâ ma co-i ligammi covalenti completamente e globalmente saturæ a impedî o riordino da struttua.
Inte di veddri ciu complesci, o meccanismo ch'o produxe a struttua amorfa o pœu êse ciu complicao, e in çerti caxi s'atrœuva che e mæxime reggole de ligammo chimmico son localmente violæ. Se pœu dî tuttavia che un di tipi de dezorde ciu comun inta fixica di veddri o l'è proppio quello ch'o se manifesta inte de struttue che son di agregæ (ò re') de tetraedri. Questo ha fæto sci che un noteiviscimo sforço ascì teorico o vegnisse dedicao a-o studdio de propietæ dinamiche, elettroniche e termodinamiche de tæ scistemi.


=== Propietæ ===
O veddro o l'è 'n materiâ tipicamente stoccæço, a rottua do quæ a l'aven sença comparsa de fenommeni de deformaçion plastega ò de snervamento. E so propietæ meccaniche, quæ a rescistença a-a traçion, dipendan largamente da-o stato da superfiçie; de fæto a prezença de sgarbelœüe ascì microscopiche a ne reduxe benben e caratteristeghe de rescistença. A l'uzo o carego de rottua a-a traçion di veddri o l'è de l'orde de dexeñe de N/mm2 (mentre pe-e fibre de veddro o monta a ca. 1000 N/mm2). A rescistença a-a comprescion a varia da 500 a 2000 N/mm2; o modulo de elastiçitæ lonxitudinâ da 50.000 a 80.000 N/mm2.
Tæ propietæ varrian co-a compoxiçion e in molti caxi son aditive e calcolabile in baze a-a perçentuâ di componenti. Coscì pù a dieça, inteiza comme rescistença a-a sgarbelœüa, a l'è ligâ a-o tenô di componenti (prez., scilixa) e, a paitæ de questi, dipende da-o rapporto CaO/Na2O. O coeffixente de dilataçion di veddri de scillexa (≃0,8∙10–6 °C–1) o l'è ciu piccin de quello de tutti i atri veddri. A rescistença di veddri a-i sati termichi a l'è ben picciña, a l'incirca inversamente proporçionâ a-o so coeffixente de dilataçion. A denscitæ do veddro a dipende da-a so compoxiçion (a pœu variâ da ca. 2,2 g/cm3 pe-i veddri de scillixe a ca. 4,8 g/cm3 pe-i veddri a-o ciongio).
O veddro o l'è un bon izoante termico; o veddro de scilixa, prez., o g'ha conduxibilitæ termica de circa 1,3 W/m°C. Propietæ importante di veddri a l'è a viscoxitæ, ch'a dipende da-a tempiatua ch'a varria a segonda da compoxiçion. Da-a compoxiçion di veddri dipende ascì a so reattivitæ; prez., l'attacco da parte di reagenti e di agenti atmosfeighi o pœu asportâ in parte i constituenti ciu solubili lasciando scilixe idrâ amorfa ch'a dà a-o veddro un aspetto opaco. I veddri presentan rescistivitæ elevâ a tempiatua ambiente, che però a s'amerma a-o montâ da tempiatua. A constante dielettrica relativa a l'è de 7-8 inti veddri comun e a cresce co-a tempiatua, coscì comme e perdie dielettriche, mentre a reddenixe dielettrica a caa co-o cresce da tempiatua.
A coloraçion di veddri a dipende da de sostançe che pœuan esighe deslengoæ formando de soluçioin vee e proppie ò soluçioin colloidæ. Esempio do primmo caxo o l'è fornio da-i oscidi de cobalto, de manganeise, de færo ecc., che impartiscian cô rispettivamente azuro, viovetto (in ambiente reduxente), verde (in ambiente reduxente) ò giano-verde in ambiente oscidante. Dan de soluçioin colloidæ l'oscido rammozo (cô rosso rubin in ambiente reduxente), o sorfo (giano), l'óo (rosso) ecc. I veddri lattei contegnan de partexelle finiscime in sospenscion, quæ l'oscido de stagno, de sirconio.


== Stoia ==


=== Archeologia ===
L'uzo do veddro pe colañe e intarsci o l'è za atestao into 3° millennio a.C. inta Mezopotammia, ma a ciu antiga industria do veddro colorao con di oscidi metallichi a se riscontra in Egitto (Tell el-'Amarna). In Etruia e tombe han restituio un ricco campionaio d'ogetti in veddro, ma fin a-o periodo roman (1° sec. a.C.) no se conobbe o processo do veddro sciusciao, e i vaxi ebban despægio spessô, conservando de tracce d'æña do nuccleo interno. Veddri sciusciæ sença decoraçion, anfoe, vaxi, tondi se trovavan za a Pompei e a Romma, dove se fabbricava ascì di urne çiniaie vittree co-e marche de fabbrica. Un centro attiviscimo de veddri sciusciæ o fu a Sciria, con di produti configuræ e sciusciæ drento di stampi. Un atro lœugo de grande importança pe l'arte do veddro o fu Lusciandria a-o tempo di Tolomei, con de gren varietæ de tecniche. Co-o veddro se zonse a imitâ i produti da glittica, i cammei e e gemme incize, carcando i originæ. Lesbo e Rodi fun sotta l’impeo sede de fabbriche avoxæ. Inte l'Italia romaña doe ofixiñe çellebre ean in Campannia e presso Turin; a Romma a ciu antiga pâ ch'a foise quella presso porta Capeña. In Gallia sorzette di laoeii inta region Narboneize e inta valle do Rodano. Into III secolo se mortipricò in Œüropa i centri de fabbricaçion (valle da Mozella, do Ren, Colonia, Treviri). A transparença di vaxi a razonse o mascimo grao; se notta 'na gran originalitæ e varietæ de forme con noteive virtoxismo. Caratteristego o l'è l’uzo de fœugge d'óo a disegno interposte (ò veddro a óo), tecnica ch'a l'aviâ particolâ sviluppo into tardo impeo.
Inte l'Oriente antigo a produçion de veddro a l'è attestâ prinçipalmente in Iran, in India e inte l'Estremmo Oriente. I ciu importanti ritrovamenti de veddro iranneghi son de Suza, Siyalk, Hisar, Tepe Siyar, databili tra o 2500 e o 1100 a.C. In India, oggetti in veddro son stæti trovæ a Maski (1° millennio a.C.); gh'è da pœu di armille de veddro do 9°-8° sec. a.C. Taxila a l'ea za aloa un di primmi centri de produçion. In epoca Maurya se produsse scigilli vitrei de ræa periççia. In Ciña o ritrovamento ciu antigo o l'è databile a-o 4°-3° sec. a.C. Se produsse di dischi ritoæ (pi), ganci de çente (takikou), ornamenti di foddri de spâ ecc., ma fin a-i primmi secoli de l'epoca crestiaña o veddro o fu sorvettutto importao.


=== Arte veddræa in Ocidente e a Bizançio ===
Into Medioevo fin a-o IX secolo se dœuviò o veddro pe-i calliçi e di atri oggetti de curto e de uzo funeraio, e pe picceni reçipienti d'uzo farmaçeutico ò cosmetico, taloa con de decoraçioin a rilevo ò incize a-a rœua. Continuon a êse attive di antighe veddraje inta Renania, inta Gallia, a Bizançio e, pœu dâse, a Venessia; i coî da produçion d'uzo ean sempre meno varri e prevaiva o verde, tuttavia de veddræ coloræ son testimoniæ a Romma inte l'8°-9° seccolo. L'uzo de serâ co-o veddro i barcoin, za noto a-i Romoen, o se conservò a Costantinoppoli. Frequentiscimo l'uzo de taççe de veddro pe l’œuio de lampe, alugæ inte di armadue de metallo ò inte di ‘cavagni’ d'argento a strafóo. O veddro o fu da pœu sempre ciu dœuviao inte tessere di mozaichi. Into Medioevo ghe fu ascì de noteive innovaçioin tecniche: importança ecceçionâ assonse a veddrata; inta produçion di vaxi, o perfeçionamento de sciençe meghe e chimiche o portò a l'invençion di alambicchi, oinæ ecc.; inta glittega se razonse fineççe tecniche rilevante inta produçion de lente d'ingrandimento e de spegetti; in pasta vittria s'imitò cammei antighi e bizantin, specce a Veneçia; in veddro se eseguì de imitaçioin de prie preçioze, a scopo suntuaio e pe inricchî suppellettile, scurtue, dipinti; da-o XIII secolo o veddro colorio o fu dœuviao comme complemento in scurtue de marmao. Ço domandò una noteive specializzaçion e, de conseguença, di scangi internaçionæ e un controllo da produçion. L'è do 1291 o transfeimento a Muran, pe evitâ o peigo d'inçendi, de fornaxe di vê veneçien, che œuviavan un rœüdo controllo pe-a sarvaguardia de l'attivitæ locâ e do segretto da laoaçion. A di critei oposti s'inspiò a corpoaçion d'Artâ, in Liguria, i membri da quæ travagiavan solo a l'estero. L'è tuttavia veiscimmile che durante e doppo o Regno latin d’Oriente i meistri veneçien travagessan in Sciria ò in Palestiña.


=== Mondo islammego e Oriente ===
Superbe lampe da moschea e fiasche dipinte, in veddro finiscimo, trasparente e gianco, con di smâti in rilevo, fun produte in Sciria fin a-o XIV secolo; fu probabilmente da questi esempi che i meistri veneçien do Renascimento derivon a so tecnica de pittua a smâto rilevao sciu veddro. Noteive, ascì in questo settô, l'influença islamica: di trattæ arabi in sce-e tecniche veddræe son ricordæ into 10° e inte l'11° secolo. Inte l'Islam ascì i veddræ ean organizzæ in corpoaçioin; inte l'836 inta nœuva çittæ de Sāmarrā fu introduto i veddri de al-Baṣra; scin a-a conquista de Tīmūr, into 1400, i veddræ de Damasco, che fun alloa transfeji a Samarcanda, ean famoxi Hebron e Armenaz, presso Aleppo, son lœughi che ancon conservan a tradiçion antiga. O veddro o fu dœuviao in moddo originâ in conligamento con l'architettua, specce da l'eppoca mamelucca in ça. In India e in Birmania gh'aresta di magniffichi exempi de veddro destinæ a-a decoraçion de interni.


=== Innovaçioin tecniche e sviluppi ===
Inta segonda meitæ do XV secolo i veddræ muraneixi, de mentre che continuavan a perfeçionâse into veddro sciusciao, vaindose probabilmente de riçette orientæ, con de forme derivæ da-a fravegaja ocidentâ, e decoraçion afin a-a miniatua contempoannia, creon di veddri coloræ azuro cobâto, verde, moælo. A decoraçion a l'ea depenta e apricâ a cado. Gran nommina in questa produçion de lusso razonse a famiggia de A. Barovier. Di atre invençioin da fin do XV secolo fun i lattimi, ò gianchi opalescenti, i veddri a mozaico, fabbricæ con di frammenti de canne coloræ e de inspiaçion antighezante, i cáçedoìn, a inmitaçion de prie due. A-o començo do XVI secolo, co-a sostituçion de l'æña co-i rissœu quarçoxi di sciummi arpin, s'ótègne di veddri perfettamente incolori. Sempre into XVI secolo i Dal Gallo dettan començo a-a produçion di spegi crestallin.
Co-o maineismo s'introduxe de forme de libera inventiva; s'impoñe i veddri a fî de graña (lattimi in gianco trasparenti), a giaçço, a ‘retorte’ (a canna colorâ). I meistri d'Artâ, e di emigræ muraneixi, diffuzan i segretti do veddro in Œüropa. Nascette coscì a veddræa a-a façon de Venise, specce a Anversa (da-o 1541), a Liegi, a Namur e a Bruxelles. Di meistri veneçien travagion in Sveççia into 1556, di meistri piemonteixi creon una veddraja a Stoccolma into 1676. Di italien travaggian in Germania, in Aostria, in Ungaja, in França, dovve da-o XVI secolo fun attivi di meistri d'Artâ e dove J.-B. Colbert o feççe espatriâ clandestinamente di Muraneixi specializzæ inti spegi. In Inghiltæra ascì da-o 1570 se produsse veddro a-a veneçiaña, e di influsci veneçien son stæti riscontræ inti produti spagnolli, de Çipro e sciña da Perscia, de l'India e da Ciña. A-o produto veneçian noxèn e vedraje da Germania e da Boemmia sciorte into XV secolo, che fabbricavan un nœuvo tipo de vedraja de particolâ luxenteçça: o crestallo boemmo. Fra tanto l'industria a s'ea sviluppâ in França ascì, dove da-o 1330 se produxeiva e lastre dite "da Coroña", ben spesse, murticô, che ornavan e gexe; i veddræ ean incoraggii e protetti da-i re; into 1688 a Saint-Gobain fu començao a produçion de lastre pe coâ e laminaçion. Into XVI secolo - XVII secolo. l'industria a se sviluppò in Inghiltæra ascì, pi œuvia, otra che di meistri veneçien, de di Loreneixi; fu creao o flint ò crestallo ciongego.
Into Setteçento arestò preminente l'industria todesca (crestalli de rocca); a-a fin do secolo a Boemia a dominava o mercao mondiâ. Fu ascì repigiao, con de variante, a tecnica do veddro a óo in Germania (Zwischengoldgläser) e in França (verre églomisé, ò veddro eglomizzao , da J.-B. Glomy ch'o-o dœuviò pe decorâ cornixe, mobili ecc.).


=== Produçion industriâ do veddro d'arte ===
L'asbasciamento do costo de produçion e l'aomento da riccheçça di consumatoî son a l'origine de un grandiscimo sviluppo da fabbricaçion, ch'a l'aquista carattere industriâ into XIX secolo, estendendose a moltiscimi oggetti (veddraja da toa, bottigge, izoatoî, lampe elettriche, fiale e tubetti, veddri ottichi). L'art nouveau a dette nœuvo impurso a l'arte do veddro, ch'a vègne un di so mezi esprescivi ciu congeniæ in Œüropa (Emile Gallé) e in America (L.C. Tiffany). A prescinde da de specifiche produçioin artexanæ, a sostituçion da laoaçion meccanica a quella manoâ a l'è da-o XX secolo squæxi completa. Vaindose de tutte e tecniche, numeroxi artisti oppian into veddro d'arte e i designers portan a un âtiscimo livello a produçion industriâ.


=== Veddri orientæ ===
In Oriente, a Ciña ac onosceiva into I secolo d.C. i veddri coloræ, che into 3° zonzeivan scin da l'impeo roman. Into VII secolo se faxeiva spegi e lente ustoie; into XIII secolo o veddro trasparente o s'importava da Ceylon e da-a costa do Coromandel. Into 1680 a Pechin una veddraja imperiâ a registra un’esteiza produçion. I Arabi introdussan in Ciña durante a dinastia mongola o veddro decorao de smâti. I Cineixi eccelsan into veddro a ciu sœu coloræ, intaggiæ e incixi con strazordenaia fineçça e elegança.
Inte l'Oriente mussurman o veddro o l'ha avúo originalitæ de forme e de decoraçion. L'Egitto fin da-i primmi tempi da dominaçion araba o l'ha produto di veddri intaggiæ con decoraçioin a rilevo; di veddri smâtæ sciortin ascì da di laoei da Sciria e da Mezopotammia fin a-o XV secolo (lampe da moschea). L'industria a scioì in Spagna ascì durante a dominaçion musurmaña e da pœu in Perscia into XVII e XVIII secolo.


=== Appricaçioin inte l'architettua ===
A-o començo do XIX secolo, i sviluppi de l'industria do veddro, insemme a quelli de l'industria siderurgica, permissan a l'architettua de nœuve e ardie soluçioin aplicæ, pe començâ, inte di settoî particolæ comme e sære e i passaggi coverti (Galerie d'Orléans a Parigi, 1829, P.-F. Fontaine (destruta); Passage Pommeraye a Nantes, J.-N.-L. Durand-Gasselin e J.-B. Buron, 1843; Galeries Saint-Hubert a Bruxelles, J.-P. Cluysenaer, 1847; in Italia, Galleria Vittoio Manoælo a Milan, G. Mengoni, 1865-77). In Fransa e in Gran Bretagna tra o 1830 e o 1850 fu construto molte sære, fonçionæ nonostante e inuxitæ dimenscioin, che ebban noteive successo e divègnan soventi di lœughi d'incontro e de passeggio: a særa do Jardin des plantes de Pariggi (C. Rohaort, 1833), o Great Conservatory de Chatsworth (J. Paxton e D. Burton, 1836-41), a Palm House a-i Kew Gardens de Londra (D. Burton e R. Turner, 1845-1847), o Jardin d'Hiver de Parigi (1847). Into 1851 J. Paxton, aplicando a tecnica de gren sære a 'n palaççio pe espoxiçioin, o realizzò a Londra o Crystal Palace. In sce-a scia do so successo fu construio nomioxi edifiççi analloghi: pe l'espoxiçion de Niorche into 1853, o Glas-Palast a Monnego de Bavea (1854), a Pariggi pe-e espoxiçioin internaçionæ do 1855, 1878, 1889. Inti depoxiti (magasin central) da Biblioteca Naçionâ (1858-68) H. Labrouste o realizzò a covertua in veddro e torna in veddro l'è a gran tramezaña ch'a-i dividde da-a saa de lettua. De covertue in veddro fun dœuviæ inte staçioin ferroviaie (Paddington Station a Londra]], 1854; Lime Street Station a Liverpool; Gare de l'Est a Parigi, 1847-52) e ancon o veddro o fu largamente dœuviao inti edifiççi di gren magazin (a Parigi, Bazar de l'Industrie de P. Lelong, 1830; magazin Bon Marché de L.-A. Boileau e G. Eiffel, 1876; ecc.).
L'uzo do veddro, streitamente conesso con l'uzo do metallo (færo e ghisa, da pœu âçâ), o l'è ascì connesso co-o scistema da prefabbricaçion, ch'o porta a una noteive riduçion di tempi de construçion e a 'na deciza façilitaçion de montaggio. L'uzo do veddro inte covertue, ch'o permette un'inluminaçion zenitâ, o fu largamente sfrûtào inte di edifiççi pubbrichi (Borsa de Amsterdam de H.P. Berlage, Cascia de risparmio de Vienna de O. Wagner ecc.), mentre i esempi di gren blocchi pe ófiççi realizzæ da L.H. Sullivan e da-i atri architetti da scœua de Chicago, a Caza do poppolo de Bruxelles de V. Horta, indicavan a poscibilitæ de costruçioin de gren dimenscioin con largo uzo do veddro.
Into periodo tra-e doe guære mondiæ o veddro o l'è stæto un di elementi prinçipæ da progettaçion in sce scaa internaçionâ: i progetti pe-i ófiççi e-e tore de veddro (1919-21) de L. Mies van de Rohe, a Maison de Verre (1928-31) de P. Chareau e a Cité de Refuge a Pariggi de Le Corbusier (1929-33); into Bauhaus de Dessau (1925) W. Gropius, comme za inte di atri edifiççi realizzæ inte l'anteguæra, o l'impiegò una tramezaña-cortiña de veddro eliminando a-i canti ogni elemento de sostegno ò conligamento. O veddro o permette no soltanto una continoitæ de superfiçie, ma un nœuvo rapporto interno-esterno ascì.
Inti sempre ciu elaboræ ritrovæ che rispondan ascì a-i exigençe de izoamento termico e acustego, o veddro o persciste inte l'architettua contemporannia comme un di elementi ciu caratteristeghi (Mies van de Rohe, Seagram Building a New York, 1954-58; O. Niemeyer, sede do Partio comunista françeize a Pariggi, terminâ into 1972; A. Jakobsen, ambasciâ daneize a Londra, 1977; I.M. Pei, J. Hancock Building a Boston, 1976, e Pirammide do Louvre, 1989; J. Nouvel, Fondaçion Cartier a Pariggi, 1994; V. Acconci, struttua polifonçionâ in sce-o sciumme Mur a Graz, 2003; ecc.).


== Fabbricaçion e laoaçion do veddro ==
A s'articcola a traverso i opiaçioin de fuxon, formatua, recottua e finitua.


=== Fuxon ===
A carega, formâ da varri componenti, ognun into tenô recesto, a l'è pôveizâ e mescciâ; a-a mescciua s'azonze di rottammi de veddro comme fondenti. Durante a fuxon vegne eliminao l'ægoa prezente, se disoccian i carbonati e i sorfati (con sviluppo rispettivamente d'anidride carbonega ò sorfanoza) e 'na massa fuza squæxi omogennia a se forma con veloçitæ dipendente da-a natua e a granulometria di componenti. A-a fuxon ven aprœuvo l'afinaçion, pe-a quæ se elimina i ampolette de gazzo prezente (che daieivan origine a di difetti inti manufæti), ascì azonzendo a-a massa fuza de piccene perçentuæ d'agenti afinanti, che fan aomentâ o volumme de bolle, provocandone l'espurscion, ò fan diminuî a solubilitæ di gazzi into veddro. Inte questa faze se pœu ascì decolorâ o veddro fuzo, prez. oscidando e sæ de færo presente a de sæ færiche giane, o cô de quæ o l'è mascarao da l'azonta de 'na sâ de manganeise de cô azuro complementâ do giano. A fase d'afinaçion a consente ascì de omogeneizâ o veddro fuzo, ótegnindo una massa de pægia compoxiçion chimica inte tutti i punti pe evitâ de differençe de propietæ fixiche. Segue, infin, a fase de riposo (ò de condiçionamento), saiv'a dî de gradoâ rafreidamento da massa fin a-a tempiatua de fœuzzatua ò de formatua.
A fuxon a s'effettoava into passao inte di forni a corzœu (de impiego zœumoæ limitao a-a produçion de veddro artistego e de veddri speciali) mentre ancœu questa a l'aven inte di forni continnoi a vasca, sudivixi inti trei compartimenti de fuxon, afinaçion e riposo; inte sti forni, rescádǽ a gazzo ò a nafta, a sciamma a cede calô a-o veddro solo pe inraggiamento. I forni a vasca pe veddro float son longhi scin a 100 m, larghi otra 10 m e capaxi de produe scin a 900 t de veddro inte 24 ôe.


=== Formatua ===
Pe-a formatua un veddro o va portao inte 'n campo de tempiatua (intervallo de laoabilitæ) into quæ questo o l'assumme viscoxitæ tâ da êse axeivemente formao conservando sença âteraçion a forma impartia.
A formatua do veddro cavo a l'aven pe sciusciatua, pressatua ò centrifugaçion. Segondo l’antigo mettodo da sciusciatua, l'œuviê sciusciao o immerze 'na canna da sciuscio (de færo, restreita a un’estremitæ e alargâ a l'atra) into corzœu do veddro fuzo, o n'asporta una çerta quantitæ e sciusciando a l'interno da canna o transforma o veddro inte 'n globo a-o quæ o confeisce spessô e forma con di apropiæ movimenti (graçie a di utenscili comme pinçe, spattoe ecc.). Pi ótegnî di oggetti de pâ dimenscioin se pœu sciusciâ o veddro prelevao inte 'n stampo (de legno ò metallo) arvibile. L’opiaçion de stampaggio pe sciusciatua se pœu eseguî in moddo aotomatico ò continno: arcuñe macchine de gran produttivitæ laoan scin a 70 t de veddro inte 24 ôe, a de veloçitæ supeioî a-e 400 bottigge a-o menúto fornindo i stampi de 'na quantitæ dozâ de veddro, e faxendolo aderî a-o stampo con un getto d'aia compressa.
Inta formatua pe pressatua, o veddro, de suffixente plastiçitæ, o l'è inmisso inte 'n stampo metallico cado, into quæ s'asbascia un controstampo, che, co-ina prescion de 5-10 bar, o sponcia o veddro a ocupâ o spaççio fra stampo e controstampo; ço determina o spessô de l'oggetto, a forma esterna do quæ a corisponde a quella da faccia interna do stampo. Specce pe-i contegnitoî a bocca larga se combiña prescion e sciusciatua; co-a prescion s'ha un semilaoao ch'o vegne finio pe sciusciatua una votta transfejo inte 'n stampo cado. O stampaggio pe centrifugaçion o l'è adatto pe de forme particolæ e di spessoî uniformi; o consciste into versâ o veddro fuzo inte 'n stampo in rappida rotaçion.
A formatua do veddro cian a l'aven pe stiœüa verticâ ò co-o scistema float. Inta stiatua verticâ se solleva da 'na massa fuza un vello de veddro assæ plastego da êse ísào sença restrenzimento laterâ: o veddro, sotta forma de banda continnoa, o l'è spinto a solevâse a traverso una fissua orizzontâ ricavâ inte 'n blocco refrattaio mantegnúo sommerso into veddro fuzo. A banda de veddro a passa tra doe serrie de rolli afacciæ. Into scistema float, saiv'a dî a gallezzo, a banda continnoa de veddro fuzo ch'a sciorte da-o forno de fuxon a vegne desteiza, a gallezzâ, in sce un sœu de stagno fuzo inte 'na cammia a atmosfea controllâ. Pe effetto da força de gravitæ e da tenscion superfiçiâ, o veddro o l'assumme una perfetta planaritæ e 'na perfetta finitua superfiçiâ, realizzâ in sce-a superfiççie superiô con di bruxatoî. O bagno de stagno fuzo o l'è mantegnúo a de tempiatue controlæ e in atmosfea debolmente reduxente pe evitane l'oscidaçion. O scistema o l'è caratterizzao da 'na noteive produttivitæ (o pœu dâ ascì 500-800 t/giorno de prodúto sotta forma de lastre da largheçça de 3-3,5 m pe una superfiçie sciña de 50.000 m2).


=== Recottua ===
A recottua a serve a eliminâ e torscioin, dovue a de differençe de tempiatua tra punto e punto, che se genneran durante a formatua e che rendan difiççili i trattamenti de finitua (taggio ecc.); o trattamento  o consciste inte 'n rescádamènto fin a-a tempiatua mascima de recottua, tippica d'ogni tipo de veddro, a-a quæ l’ogetto o l'è mantegnúo pe-o tempo suffixente a-aseguâ l'uniformitæ termica inte ogni punto, e inte 'n succescivo rafreidamento, primma lento scin a 'na tempiatua infeiô de circa 50 °C a quella de recottua, da pœu rappido scin a-a tempiatua ambiente. A ricottua a s'effettua inte di forni pe-o ciu a marcia continnoa, do tipo a tunnel.


=== Finitua ===
A comprende a smeriggiatua con povie de abraxivi (veddro giaççao), l'amoatua con de mœue (veddro amoao), a cegatua, a tempia. A smeriliatua a zonze, con de povie sempre ciu fiñe, fin a-o polimento (comme into caxo do veddro pe ottica, veddriñe, spegi, aotoveiccoli). Meno acurâ a l'è a smeriggiatua pe zonti, tappi e bronzin a tegnua, ciu grosciolaña ancon quella eseguia con di getti d'æña. A cegatua a se esegue prez. in sce i parabressa di aoto, vedriñe de biteghe ecc. percose l'è diffiçile ótegnî direttamente inta laoaçion o grao de curvatua dexidiao, se poñe de lastre ciañe inte di stampi che s'introduan inte di forni a tempiatua superiô a quella de ramollimento, coscì che a lastra a se deforma assumendo a forma do stampo. O processo de tempia fixica o consciste into portâ a lastra de veddro a circa 650 °C e into rafreidala dapœu rapidamente con di getti d'aia freida in sce-e doe superfixe: se crea coscì de tenscioin permanente de comprescion in sce-e superfixe do veddro, bançæ a l'interno da tenscioin permanente de traçion. 
A tempia do veddro a s'effettoa inte di impianti costitoii da 'n forno a rescistença elettrica ò a metano, into quæ a variaçion de tempiatua a l'è de ± 3 °C, e da 'na zona de rafreidamento rappido, ótegnúo con de l'aia insufflâ da di potenti ventilatoî. Co-a tempia, a rescistença meccanica do veddro a-a traçion, a l'urto e a-o sato termico a l'aomenta da 3 a 5 votte; pe poei rompîlo, a força apricâ a l'ha da guaagnâ inançitutto a comprescion superfiçiâ e questo o se rompe inte tanti meniçetti regolæ no taggenti, de dimenscion controllabile. A tempia de 'n veddro a se realizza ascì chimicamente pe scangio ionico, sostituindo in superfiçie un ion do veddro co-in ion de dimenscion maggiô ch'o determina una tenscion de comprescion superfiçiâ ch'a l'aomenta a rescistença mecannega scin a 15 votte: o processo o l'aven pe inmerscion do veddro inte de sæ fuze a de tempiatue in gio a-i 400 °C.


=== Depoxiçion chimica in fase vapô ===
Pe ótegni di produti sempre ciu pui e omogennei s'è  sviluppao di mettodi de formaçion do veddro despægi da-i tradiçionæ. Tra questi, o processo CVD (chemical vapô deposition), conscistente inta formaçion, a partî prez. da di clorui in faze vapô, de oscidi che condensan in sce 'n supporto. Questo metodo o s'adœuvia, tra l'atro, pe realizzâ preforme pe a produçion de fibre ottiche, e o consente d'ótegnî, variando a compoxiçion inta fase vapô, un gradiente controlao de l'endexo de refraçion inte fibre.


=== Difetti do veddro ===
O veddro o pœu presentâ despægii difetti, derivanti da insuffixente omogeneizaçion de mateie primme, da tempiatua de fuxon troppo bassa, da insuffixente permanença da massa inte faze de fuxon ò de omogeneizzaçion, da-a presença de impureççe ecc. Fra i difetti se distingoe: 
- sciusciatue (dovue a di ampollette gazoze no eliminæ da-a massa fuza), 
- corde (zone de differente compoxiçion ò ch'han subio un despægio trattamento termico), 
- crestalli (derivanti de solito da un'insuffixente miscelaçion de mateie primme ò da-a presença de sostançe agente da germi de crestalizzaçion).


== Atri progetti ==

 Wikimedia Commons a contêgne di files in sce veddro