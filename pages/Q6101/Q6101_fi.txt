Marco Polo (n. 1254 – 8. tammikuuta 1324) oli venetsialainen kauppias ja tutkimusmatkailija. Hänet tunnetaan matkakertomuksestaan Marco Polon matkat, jossa hän kertoo matkastaan silkkitietä pitkin Kiinaan isänsä ja setänsä kanssa 1270-luvulla sekä 17 vuotta kestäneestä oleskelustaan mongolihallitsija Kublai-kaanin hovissa ja muualla Aasiassa. Kirja on ensimmäinen eurooppalainen omiin kokemuksiin perustuva matkakirja Kiinasta.


== Elämäkerta ==


=== Perhetausta ===
Marco Polo syntyi johtavaan venetsialaiseen kauppiasperheeseen noin vuonna 1254. Polon suvulla oli vakiintuneet kauppasuhteet Levanttiin ja Mustanmeren rannikoille, ja he omistivat asuntoja Konstantinopolissa ja Krimillä.
Marco Polon isä Niccolò ja tämän veli Maffeo Polo olivat kauppiaita Konstantinopolin venetsialaiskorttelissa. Olosuhteiden muuttuessa poliittisesti rauhattomiksi veljekset lähtivät vuonna 1260 pohjoiseen Kultaisen ordan mongolivaltion alueelle ja pääsivät paikallisen mongolihallisijan suosioon. Niccolò ja Maffeo kiertelivät ja kävivät kauppaa mongolien hallitsemilla alueilla, kunnes saivat Buharassa tehtäväkseen toimia viestinviejinä suurkaani Kublai-kaanille, joka hallitsi Kataissa, nykyisessä Kiinassa. Heidät kutsuttiin Kublai-kaanin hoviin Xanaduun, missä he saivat ystävällisen vastaanoton. Polot palasivat Venetsiaan vuonna 1269 yhdeksän vuoden reissun jälkeen. Kublai oli antanut Poloille kirjan, lahjoja ja kirjeitä paaville vietäväksi, ja pyysi heitä takaisin tullessaan tuomaan mukanaan lähetyssaarnaajia ja öljyä Jeesuksen Kristuksen pyhästä öljylampusta.


=== Lähtö itään ===

Veljesten lähtiessä aikoinaan matkalle Niccolòn poika Marco oli ollut 6-vuotias. Heidän palattuaan Marco oli nyt 15-vuotias ja menettänyt äitinsä. Uuden paavin vaalit viivästyivät, joten kahden vuoden kuluttua Polot alkoivat valmistella uutta matkaa Kublai-kaanin luokse. 17-vuotias Marco halusi innokkaasti tulla mukaan. Matkaan lähdettiin vuonna 1271. Seurue matkusti laivalla Armeniaan, jossa miehet saivat mukaansa uuden paavin lähettämiä kirjeitä, lahjoja mongolihallitsijalle ja lähetyssaarnaajia, jotka kuitenkin käännytettiin Keski-Aasiassa turvallisuussyistä takaisin. Matka oli vaikea ja vaarallinen, ja Marco Polo kuvaakin, että Intiassa matkaseurueen kimppuun hyökättiin ja jotkut seurueesta jäivät vangeiksi. Marco Polo on kuvannut tarkasti reitin eri alueita kirjassaan, ja kuvailee etenkin eri paikkojen kauppatavaroita. Seurue kulki lähes nelivuotisen matkan aikana Intian ja Gobin autiomaan läpi Cambaluciin (nykyään Peking), Kublai-kaanin hoviin, jossa heidät otettiin kunniavieraina vastaan.


=== Kublai-kaanin hovissa ===

Polot viettivät Kiinassa 17 vuotta. Marco Polo asui Kublai-kaanin vieraana ja pääsi tutustumaan tämän valtakuntaan, perehtyen samalla Kiinan yhteiskuntaan ja kulttuurisiin tapoihin. Hän myös oppi Kiinassa oleskelunsa aikana neljä kieltä.
Kaani nimitti Polon erikoislähettilääkseen ja lähetti tämän Aasian kolkkiin, joissa kukaan eurooppalainen ei koskaan ollut käynyt, kuten Burmaan, Intiaan ja Tiibetiin. Polo sai palveluksistaan ylennyksen, ja hän toimi erään kiinalaisen kaupungin kuvernöörinä, kaanin yksityisen neuvoston virkailijana sekä Yanzhoun verotarkastajana.


=== Paluumatka ===
Polot saivat tilaisuuden palata Eurooppaan, kun Marco sai tehtäväkseen saattaa mongoliprinsessamorsian meriteitse Persiaan. Polot purjehtivat 14 laivan saattueessa kahden vuoden ajan kohti länttä luovuttamaan prinsessa paikalliselle kaanille vaimoksi. Polot olivat ensimmäiset eurooppalaiset, jotka kävivät Jaavassa, Sumatralla ja Borneossa. Marco Polo kuvailee matkalla norsuja, sarvikuonoja ja "hännällisiä ihmisiä".


=== Venetsiassa ===
Persiasta Polot jatkoivat kohti Venetsiaa, minne he saapuivat vuonna 1295. Paluunsa jälkeen Polo sekaantui Venetsian ja Genovan välisiin sotiin, ja hänet vangittiin genovalaiseen vankilaan vuoden ajaksi. Siellä hän saneli vuonna 1298 matkakertomuksensa vankitoverilleen, näytelmäkirjailija Rustichellolle, joka kirjoitti ne ylös. Kirja julkaistiin nimellä Il Milione, ’miljoona’ (suom. Marco Polon matkat). Siitä tuli hyvin suosittu, ja se teki Polosta kuuluisan. Moni kuitenkin piti kirjan kertomuksia täysin keksittyinä ja Poloa pelkkänä valehtelijana. Kirjan alkuperäinen versio on jo kadonnut, ja tunnetuissa versioissa on myöhempien kirjoittajien lisäyksiä ja muita muutoksia.
Polo meni naimisiin Donata Badoerin kanssa ja sai kolme tytärtä. Hän eli loppuelämänsä melko hiljaista elämää. Hän kuoli vuonna 1324 ja jätti omaisuutensa tyttärilleen.


== Totta vai tarua? ==
Marco Polon matkakertomuksen lukijoiden sekä tutkijoiden välillä on ollut erilaisia käsityksiä siitä, kävikö Polo todella Kiinassa asti, vai saiko hän vain tietonsa esimerkiksi persialaisilta kauppiailta. Etenkin pian ilmestymisensä jälkeen monet lukijat pitivät Polon kertomusta vain vilkkaan mielikuvituksen tuotteena. Myöhemmin moni tutkimusmatkailija ja historioitsija on kuitenkin vahvistanut useat Polon kuvailemat asiat todellisiksi. Esimerkiksi Hans Ulrich Vogel on huomauttanut, että Polo kuvailee kirjoituksissaan hyvin tarkasti Kiinan hallinnonjakoa, verotusjärjestelmää, rahalaitosta ja suolantuotantoa. Hänen mielestään Polo ei olisi voinut saada näin tarkkoja tietoja muuten kuin käymällä Kiinassa.
Aikakauden runsaista kiinalaisista lähteistä ei kuitenkaan löydy ainuttakaan mainintaa Polosta, mikä asettaa kyseenalaiseksi ainakin hänen väitteensä korkeasta asemasta Kiinan hovissa. Kaikkein skeptisimmät, kuten kirjan Did Marco Polo Go to China? kirjoittanut Frances Wood, epäilevät, kävikö Polo Kiinassa lainkaan, ja arvelevat hänen koonneen kirjansa kuulopuheiden perusteella. Polon muistelmissa kuvataan todenmukaisesti joitakin silloisen Kiinan piirteitä, toisaalta kirjassa ei mainita mitään esimerkiksi Kiinan muurista, päivittäisestä teenjuonnista tai puikoilla syömisestä.


== Jälkimaine ==
Marco Polon matkat -kirja oli Kristoffer Kolumbuksen hallussa hänen matkallaan Amerikkaan vuonna 1492, lähes 170 vuoden kuluttua Polon kuolemasta. Polo ei itse tiennyt maan olevan pyöreä. Sen sijaan hänen esittämänsä huomio, jonka mukaan Kiina rajautui idässä suureen mereen, innoitti Kolumbusta etsimään meritietä Kiinaan purjehtimalla länteen.
Marco Polon mukaan on nimetty Marco Polon kansainvälinen lentoasema Venetsiassa. Lukuisat muut asiat, kuten leikit, lelut, laivat ja jopa jotkut satelliitit ovat saaneet nimensä Marco Polon mukaan.


== Lähteet ==


== Kirjallisuutta ==
Polo, Marco: Marco Polon matkat.  (Suomeksi toimittanut ja johdannon sekä selitykset kirjoittanut Aulis J. Joki. 2. painos (1. painos 1957))  Helsinki:  WSOY, 2002.  ISBN 951-0-26707-4 
Marco Polon matka, kuvitus: Piero Ventura, teksti: Gian Paolo Ceserani; suom. Renne Nikupaavola. Weilin + Göös, 1980 ISBN 951-35-2143-5


== Aiheesta muualla ==
 Kuvia tai muita tiedostoja aiheesta Marco Polo Wikimedia Commonsissa
Antti Ruotsala: Marco Polo: nojatuolimatkaaja vai Khubilai-kaanin korkea-arvoinen virkamies?. Tieteessä tapahtuu 6/1997.
Antti Helin: Marco Polon matkat, totta vai tarua? Kerranelamassa.fi.
O’Donnell, Francis & Belliveau, Denis: Marco Polo’s Guide to Afghanistan Smithsonian Magazine.  tammikuu 2002. Viitattu 15.9.2018 (englanniksi).
The Travels of Marco Polo – Volume 1 by Marco Polo and Rustichello of Pisa Project Gutenberg. Viitattu 15.9.2018 (englanniksi).
The Travels of Marco Polo – Volume 2 by Marco Polo and Rustichello of Pisa Project Gutenberg. Viitattu 15.9.2018 (englanniksi).
Polo, Marco, 1254–1323?; Moule, A. C. (Arthur Christopher), 1873–1957; Pelliot, Paul, 1878-1945: The description of the world (translated and annotated by) A.C. Moule & Paul Pelliot.  London:  G. Routledge, 1938.  Teoksen verkkoversio. (englanniksi)