Markas Polas (Marco Polo; 1254 m. rugsėjo 15 d. – 1324 m. sausio 8 d.) – Venecijos pirklys ir keliautojas, su savo tėvu ir dėde vienas pirmųjų europiečių, keliavusių Šilko keliu į Kiniją. Kelionės metu apsilankė pas didįjį chaną – Chubilajų (Čingischano anūkas).
Marko Polo kelionės aprašytos knygoje „Marko Polo kelionės“. Dauguma istorikų tiki, kad Markas Polas apsilankė Kinijoje, tačiau knygoje nepaminėta daug svarbių dalykų (arbata, kinų raštas, valgymo lazdelės, Didžioji kinų siena), taip pat nerasta jokių įrodymų, kad Polas susitiko su Chubilajumi, todėl gali būti, kad Markas Polas neapkeliavo visų aprašytų kraštų, o tik perpasakojo kitų keliautojų įspūdžius[reikalingas šaltinis].
Markas Polas nebuvo pirmasis europietis, pasiekęs Kiniją, tačiau jis buvo pirmasis detaliai aprašęs savo keliones. Jo knygos įkvėpė Kristupą Kolumbą ir kitus keliautojus. Yra parašyta daug darbų, paremtų M. Polo knygomis. Jis taip pat įkvėpė Europos kartografus bei lėmė Fra Mauro žemėlapio sukūrimą.
Šio keliautojo vardu pavadintas tarptautinis Venecijos oro uostas.


== Šaltiniai ==


== Nuorodos ==
Marko Polo kelionės