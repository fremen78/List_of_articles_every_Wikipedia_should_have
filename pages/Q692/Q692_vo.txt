Hiel Whilliam Shakespeare (päblunedöl tü 1564 prilul 26 - 1616 prilul 23 ma kaled hiela Julius, mayul 3 ma kaled hiela Gregorius) äbinom poedan ä dramatavan Linglänik, anu palecedöl lautan gretikün in Linglänapük ä dramatavan veütikün vola. Suvo panemom poedan netik Lingläna, u „Bardan di Avon“ (ü balugiko: „Bardan“). Vobotem dabinöl omik binädon me dramats 38, poedots degfolliänik 154, poedots konotik lunik tel, e poedots smalik anik. Dramats omik petradutons ini püks liföl veütik valik e paplösenons suvumo, kas uts dramatavanas votik valik.
El Shakespeare pämotom e pädugälom in Stratford-upon-Avon. Bäldotü lifayels 18 ämatikom ko jiel Anne Hathaway, kel ämotof ome cilis kil: Susanna e telädans: Hamnet e Judith. Vü 1585 e 1592 äprimom karieri benosekik in London as dramatan, lautan e dalaban dila dramatanefa: Lord Chamberlain's Men (= Mans hiela Lord Chamberlain), poso pävotanemöl as King's Men (= Mans Rega). Jiniko äsoalükom oki zao ün 1613 in Stratford, kö ädeadom pos yels kil. Nemödikos päregistaron tefü lif privatik ela Shakespeare, e mödikos pespekulon, tefü yegäds äs genalif e rel omik, äsi tefü mög, das vobots omik pilautons fa votikans.
El Shakespeare äprodom pluamanumi vobotas okik vü 1590 e 1613. Dramats primik oma äbinons gretadilo fredadramats e jenotems (= dramats dö lifüp regas Linglänik): dramatasots, kelis älöpükom ad sömit lekana finü tumyel 16id. Poso älautom ledino lugadramatis jü 1608, keninükamü vobots äs els Hamlet, Reg: Lear e Macbeth, atimo papladöls vü dramats superikün in Linglänapük. In period lätik oma, älautom freda-lugadramats ed äkevobom ko dramatavans votik. Mödiks dramatas omik päpübons as dabükots kalieta e kurata distöfikas dü lifüp omik. Ün 1623, telans teatakevobanas omik äpüboms eli Folio Balid: konlet vobotas dramatik oma, kel äkeninükon dramatis ti valikis oma (pläamü tels, kels te poso pälecedons as omiks).
El Shakespeare äbinom poedan ä dramatavan pestümöl in tim okik, ab te ün tumyel 19id benorepüt omik ärivon nivodi löpik atimik. Pato Romatimans älevokädoms letäleni omik, e timü jireg: Victoria pälelogom so vemo as heroedan lekana, das hiel George Bernard Shaw änemom kondöti at „bardanitulöfi“ Ün tumyel 20id, vobotem omik dönuamo pädaopton e padönutüvon fa mufs nolavik e dramataviks. Dramats omik palailöfons vemo nog ün atim, e paplösenons in yumeds kulivik e bolitiks distöfiks da vol valik.


== Literat ==