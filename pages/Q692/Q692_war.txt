Hi William Shakespeare (ginbunyag 26 Abril 1564 â€“ 23 Abril 1616), hiya usa nga Ingles nga magsiriday, dramaturgo ngan aktor, nga haluag nga pagkilala komo an giuupayi nga manunurat ha pinulongan Ingles ngan kanan kalibutan gikakariti nga dramaturgo. Hiya agsob tawagon nasodnon nga maniniday han Inglaterra ngan an "Bardo han Avon". An iya mga buhat, upod han iya mga kolaborasyon, in naglalakip hin 39 ka dula, 154 sonata, duha nga halaba nga naratibo nga mga siday ngan pipira nga gutiay nga bersikulo, ngan may-ada liwat diri gud kilala an pagka-awtor. An iya mga dula in ginhubad ngadto ha ngatanan nga dumagko nga buhi nga pinulongan ngan agsob labi nga ginpapasundayag kaysa haa iba nga mga dramaturgo.
Hi Shakespeare natawo ngan dinmako ha Stratford-upon-Avon, Warwickshire. Han edad nga 18, gin-asawa niya hi Anne Hathaway, kun diin nagkamayda hira anak: hira Susanna ngan an karuha Hamnet ngan Judith. Ha butnga han 1585 kutob 1592, nagtikang an iya malinampuson na karera ha London komo usa ka aktor, manunurat, ngan kabakas han usa nga kompanya hin dula nga gintawag nga Lord Chamberlain's Men, na urhi ginsaliwanan hin King's Men. Ha edad na 49 han tuig 1613, umundang na hiya pagtrabaho ngan pinmahuway ha Stratford, kun diin namatay hiya kahuman han tulo ka tuig. Gutiay la nga mga nakatala hiunong han iya pribado nga kinabuhi an nahisasabutan, tungod hini, nagin hinungdan hin mga kurukayakan hiunong han mga butang sugad hit iya hitsura, sexualidad, mga panuohan panrelihiyon ngan kun an mga buhat nga may pagkahisumpay ha iya in iya gud sinurat ngan diri iba. Inin nga mga spekulasyon in agsob ginbabaton liwat nga diri gin-uupod an punto nga gutiay gud la nga mga talaan hiunong han mga yano nga tawo han iya panahon an nabubuhi.