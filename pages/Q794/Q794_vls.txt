Iran of Perzië (Perzisch: ایران), officieel d'Islamitische Republiek Iran (Perzisch: جمهوری اسلامی ایران Djoemhūrī-ye Eslāmī-ye Īrān), is e land in Zuudwest-Oazië. 
Iran ligt in 't Middn-Ôostn en grenst in 't nôordn an Turkmenistan en de Kaspische Zêe, in 't ôostn an Afghanistan en Pakistan, in 't zuudn an de Perzische Golve en de Golve van Oman, in 't westn an Irak en in 't noôrdwestn an Turkeye, Armenië en Azerbeidzjan.
Teheran es d’ôofstad en de grotste stad in Iran. ’t Es wok ‘t kulturele, kommerciële en industriële center va ‘t land. Iran es een belangryke regionoale macht, met styf vele invloed in d’internationoale energiezeekreid en in de weireldeconomie deur under grôte rezerves va fossiele branstoffn; Iran es de vierde grotste olie-exporteur va de weireld. D’export van eirdolie en eirdgoaze zyn de mêest belangryke bronne van inkomstn van Iran. 

 

Andere belangryke steedn zyn Mashhad, Tabriz, Shiraz, Abadan, Kerman, Zahedan, Ahvaz, Qom en Isfahan. 
Iran es êen van d'iprichters van de VN, ECO, NAM, OIC en OPEC. Under unieke polletieke systèm, ontstoan uut de groendwette van 1979, is e kombinoasje van elementn van e parlementaire democratie met e religieuze theocratie, met geestelykn da de boas zyn, woarin d’Ôogste Leidr styf veel invloed eit. ‘t Es e multikulturele noatie bestoande uut veel sôortn etnische groepn en toalgroepn, de mêeste inweuners zyn sjiietn, ’t geld doa es d’Iroansche rial en ‘t Perzisch, een Indo-Europeesche toale, es de officiële toale.