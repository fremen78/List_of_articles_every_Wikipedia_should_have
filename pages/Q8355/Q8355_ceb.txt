Ang biyolin usa ka Instrumentong de Kuwerda (Stringed instrument) nga patukaron gamit ang bow. Kini adunay upat ka kuwerdas nga gitono sa mga notang G, D, A, ug E. Kini sipitan sa walang abaga ug sa liog. Lain-laing mga nota ang iyang matukar pinaagi sa pagtapoy gamit ang walang mga tudlo, ug sa pagbow gamit sa tuong kamot. Kay wala man kini mga fret o uban pang mga marka, ang motukar kinahanglang nasag-ulo nang daan ang eksaktong lugar kon diin niya itapoy ang iyang mga tudlo.
Ang biyolin maoy kinagamyan ug kinataging-tingang instrumento sa pamilyang de kuwerdas. Ang ubang mga instrumento sa pamilya mao ang biyola, cello, ug ang doble baho. Biyolinista ang tawag sa motukar sa biyolin, samtang lutyero ang tawag sa maghimo niini.
Walay laing instrumento ang nakatampo og dako sa Uropeyong musika gawas sa biyolin. Ang biyolin 400 na ka tuig, ug sa paggawas sa modernong orkestra, ang biyolin maoy nahimong labing importanteng instrumento. Hapit tanang kompositor nakahimo'g mga piyesa alang sa biyolin - mga solong piyesa ug mga kwartet.