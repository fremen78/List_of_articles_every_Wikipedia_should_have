O violin o l'è 'n strumento muxicâ dotao de quattro corde acordæ a intervalli de quinta. O l'aparten a-a famiggia di ærchi (ò zonzuri) insemme a-a viœua (ò vióla), o violoncello e o zonzuro (ò zonzon, ò basso), inta quæ o l'occupa o posto do soprano, ofrindo l’estenscion ciu aguçça de tutti i atri, da-o sol2 a-o do7. 
O sunao de violin o l'è dito violinista, chi o fabbrica invece o l'è dito chitarâ.
Fissao inta so forma atoâ a-a fin do çinqueçento, o l'è constituio da un còrpo de legno d’axeo e d'abeto saxonao e vernixao a œuio, con varri elementi essençiæ (cian armonnico, fondo armonnico, fasce d'union tra i doi cen, scagnetto, cadeña e annima, mannego, tastea, cordiâ, cavigê ecc.), in scî quæ gh'è teizo quattro corde de belo ò de menuxa e de votte metalliche, acordæ sol2, re3, la3, mi4, misse in vibraçion con l’ærco ò peçigæ co-e die; o mannego o se tegne co-a man scinistra, apogiando a cascia tra a spalla scinistra e o mento. A tecnica do strumento a l'è particolarmente aggile, con numioxiscime poscibilitæ virtuoxisteghe, e o cô do timbro o l'è schilente e luminozo.
I primmi violin aparsan verso a meitæ do Çinqueçento; a tradiçion a n'assegna l’invençion a l'italian Gàspao da Salò, primmo chitarâ brescian de gran nommina, a quæ œuvia a fu proseguia da-o Zan Póo Mazin. O primmo violin conosciuo chi agge tutte e caratteristeghe do strumento o l'è quello do Dria Amao, remontante a-o 1560 circa. Con l'Amao e co-i so figgi començò a scœua cremoneize di chitaræ, ch'a contò di nommi avoxæ comme quelli do Gioxeppe Goarnê do Gexo e de l'Antogno Stradivaio. Quest’urtimo o razonse inti so strumenti un livello de qualitæ anco-a-a giornâ d'ancœu conscidiao insuperabbile. Fœua da l'Itallia l’unnico chitarâ de nominata o fu, into 18° sec., o tiroleize Jakobus Stainer.
Pe estenscion o terme o l'indica ascì chi sœunna o violin inte 'n complesso. Inte l'orchestra se distingoe di groppi de primmi e segondi violin: o primmo violin o l'è o ciu importante di primmi violin, a lê pertocca tutti i assolo, e o g'ha o compito fondamentâ de consegiâ e coadiovâ o direttô d’orchestra durante e prœuve, inta faze da conçertaçion, e in generâ de raprezentâ l’orchestra, e pe questa so importante fonçion o l'è ciamao ascì spalla ò "violin de spalla". Tutti i violinisti do complesso orchestrâ tranne o primmo violin son ciammæ "violin de fia".


== Notte ==


== Atri progetti ==

 Wikimedia Commons a contêgne di files in sce violin