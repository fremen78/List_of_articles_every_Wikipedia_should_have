byacing (月亮) hya' ga yasa qu sspngan sa ryax na nbkis ’tayal sraral. spngan ryax na Tayal hya' ga cyugal qu kkyalan na Tayal hya, qutux ga nanu' qu hmbku' byacing sawn naha', qutux ga mtbalay byacing sawn naha', ru yaqu mpuzyut byacing sawn naha' la.
nanu' qu sawn maha hmbku' byacing hya' ga, aring squ m'uzyut byacing hru, min'aring hmbku' qu byacing lga, ysa qu sawn maha hmbku' byacing. 
aring sa hmbku' byacing ru tayhuk sa mtbalay byacing ga, yasa qu mrkyas byacing sawn naha', ru mngaygyut krahu' qu byacing lga, yasa qu sawn naha' zik na ptbalay byacing sawn naha' la. 
tayhuk squ ptumaw byacing lga, yasa qu sawn naha' mtbalay byacing la. nanu' qu sawn maha mtbalay byacing hya' ga, mtumaw balay ru mtblaq balay qu skusa naha' maha mtbalay qani hya'.
nanu' aring squ mtbalay byacing ru mngaygyut mqlih qu byacing lga, yasa qu sawn naha' mqlih byacing la, ru tayhuk squ msinrawng qu byacing lga, yasa qu sawn naha' msinrawngan qu byacing sawn naha' la.
nanu' aring squ msinrawngan byacing ru tayhuk balay sa mskawngat qu byacing lga, yasa qu sawn naha' mpuyut byacing la.


== pinqzyuwan kinbkaysan sa zyuwaw na byacing ==
nanu' qu byacing qani ga, kya qutux pinqzyuwan na kinbkaysan sraral. sraral balay hga, minsazing qu wagi' niya' hma, nanu' qu sazing wagi' qasa mga, msaysyuw mhtuw krayryax mru, yasa siy qqlyan krayryax, ungat qu mlhngan niya' ma, maymaw ini' bqbaqiy kwara' na 'tayal maha knwan qu 'abi', knwan qu pptzyuwaw, maymaw mawzyay kwara' qu squliq maki' cinbwanan qani ma, nanu' ana ka qqhuniq ru kk'man uziy lga, yasa siy 'ngaygyut mkzyay lru, ini' 'rkyas kwara' qu pinbahuw na 'tayal la.    
sawn kasa lga mkayal kwara' qu 'tayal maha ssawn ta' nanu lga musa' mgblaq qu qnqyanux ta' la maha mkal, ru siy kayal qutux qu nbkis naha' maha "twanay ta' sa lawkah balay na mrkyas musa' smbu' sa qutux wagi', kuna yasa la musa' blaq hazi' qnqyanux ta'" maha ru, wzyagan naha' cyugal maymaw mtbalay la inrkyasan na mrkyas mlikuy musa' smbu' sa wagi' qasa ma, nanu' musa' balay qu cyugal hi' mrkyas qasa ma, a pira' kawas lga, 'nyal mbzinah lqu cyugal hi' qasa lma, ga ta qu 'nyal qasa lmga, nyuw maymaw mbukut ru nyuw hmawku' lmru, nyuw maymaw plquy' kwara' saynunux naha' uzi lma, nanu' kmal maha "talagay kintwahiq iyal balay, ini' sami nangi' tayhuk na' ga ini' sami thuzyay mhkangi' la." maha kmayal ma. nanu yasa qu wzyagan naha' lawziy cyugal hi' mrkyas lawziy ma.    
taqu cyugal hi' qasa mga, siy p'ay'aras qutux hbku' laqi' rasun naha' ma, ru maras bway na yutak niqun naha' tuqiy mru, ki'an naha' pbuling syaw tqtuqiy qu qpuri' na yutak, gi kuna hmbku' babaw niya' ga, aki' naha' niqun mwah mru, aki' naha' siy glgiy qu qbuci' na yutak mwah qalang naha' lawziy ma.  nanu' yasa wayal lmruw ini' baqiy ki'a pira' kawas pinhknyan naha' lmga, wal siy huqil na pinhkangi' naha' qu minpanga' hbku' ka cyugal mrkyas qasa lru, nyuw m'mrkyas na mrayrhuw na mlikuy kwara' uziy qu pnanga' naha' ka hbku' qasa uziy lma, nanu' laha' qu smzyunaw sa cyugal hi' minpanga' laha' ka mmawsa' smbu' sa wagi' qasa ma.  nanu' yasa siy usa' usa' ruw si kta tayhuk balay squ sawn nbkis tayal maha syaw balay na rhzyal ma,  tayhuk kya lmga, pzyux qu bbtunux ka ttlqingan naha' ma, syaw nqu bbtunux qasa mga, yasa wal maymaw ks'zyutan mita' kin zzik balay rngu' ms'ubah tayax qasa ma, nanu' inblayqun naha' kmagaw qu qqbzyangan naha' mru, musa' mskmi' cikay mhngaw na bbu' naha' wagi' iy mhtuw qu wagi' ma.     
sawn kasa balay min'aring tlapaw qu kayal lga, mttuliq kwara' naha' lru musa' nama' qmbuzyang mnaga' 'uwah na wagi' la, nanu' mn_gaygyut plquy' qu puqing na kayal, ru mn_gaygyut smyax qu kayal uziy, sawn kasa lga, nyux balay mhtuw qu tunux na wagi' la,  nanu' squ mhtuw wagi' qasa lmga, nyux siy suling balay rawziq kinsmyax ma!  baliy naha' baqun balay lmping pinturing lmgiy maymaw ini' ptgyah balay rawziq rngu' niya' smyax mruw!  nanu' qu maki' balay tay glaing qasa hya' mga, siy niya' qmlan squ nyux siy balay suling qasa qu pnayluq niya' mru, "lat!" maha qu bhuniq niya' qasa lmga, tnaq mnaga' sa hngzyang na bun qu wagi' qasa ru ini' si pgyay hiya' ma, ga taqu bays niya' ka sazing hi' qasa hya' lmga, ini' naga' laha' mruw wal siy ihi' pgyay squ tlqingan naha' ka btunux qasa laha' hya' ma,    
sawn kasa lmga, "pawk!" maha balay cyuw smbu' lqu pnayluq nqu smnbu' qasa lma, siy kta qu "was~!" maha rmpus lqu ramu' na wagi' lma, siy kta qu nyuw balay siy 'pux qu ramu' niya' qasa lma, nanu' kya qu wal niya' rpsan mga, wal maymaw siy ptkalux kwara' ma, nanu' qu smnbu' qasa ka tnaq mnaga' mung sa hngzyang na bun qu wagi' qasa mga, nanu' wayal siy ptkalux na rpsan na ramu' wagi' lma, ru wal si huqil kya hiya' lma, kya qu wayal pkrpus tay babaw kayal hya' lmga, wayal m'bzngah qasa hya' lma, ruw nanu' qu wal bun ka byacing qasa hya' lmga, ini' ksyax iyal lmruw, nanu' yasa qu nyuw ta' ktan ka ini' ksyax iyal ka byacing qasa lma.     
nanu' balay mwah lqu sazing hi' qasa lmga, yasa siy gluw sa pinmuhi' naha' yutak lmruw, yasa siy qqaniq bway na yutak mwah lruw, tayhuk balay squ qalang naha' lawziy lma.     
nanu' mwah qalang lmga, ungat ana qutux hi' baq laha' ma, nanu' skayal naha' sa gluw qalang naha' maha "nanu' sami qu tnu' mamu' musa' smbu' sa wagi' qasa." lmga, nanak yaqu mnttnaq ki laha' ka maymaw mbukut rngu' nbkis na squliq qu baq cikay sa laha' qasa ma.    
anu' aring squ wal naha' bun qutux wagi' lga, kya lqu qlyan squ mlhngan la, ruw blaq kwara' uziy qu pinbahuw kwara' na 'tayal lmruw blaq uziy qaxan naha' uziy lma.