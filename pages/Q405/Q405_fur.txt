La Lune (simbul: ) e je l'unic satelit naturâl de Tiere. "Lune" al é ancje il so non uficiâl, non che al ven doprât in sens gjeneric (e cu la minuscule, lune) par ducj i satelits naturâi che si cjatin in orbite ator di altris planets.
Il so simbul astronomic al è une rapresentazion stilizade de sô fase cressint. 
La muse de Lune che si cjate inte direzion opueste a chê de Tiere si clame muse lontane. A voltis e ven clamade muse oscure, espression che achì e ven intintude tant che alc di scognossût e platât; si riferìs ancje al blackout des comunicazions radio, che al sucêt cuant che une sonde spazial si môf daûr de muse lontane. Cheste interuzion des comunicazions e je causade de masse de Lune che e bloche i segnâi radio. Il tiermin muse oscure al ven spes mal interpretât tant che une mancjance di radiazions solârs, ma il Soreli al ilumine la muse lontane esatamentri come chê che a cjale viers di nô.
La plui grande part de muse lontane no pues jessi viodude de Tiere, parcè che la rotazion de Lune dulintor de Tiere e la rotazion ator ator dal so as a àn il stes periodi. Une piçule part e pues jessi viodude in graziis de librazion, che e rint iregolâr il moviment di rotazion de Lune.
La muse vicine de Lune e je cuvierte di plui o mancul 30.000 cratêrs (contant chei cuntun diametri di al mancul un chilometri). Il crater lunâr plui grant, e in efiets il plui grant cognossût dentri dal sisteme solâr, al ocupe dut il pôl sud dal nestri satelit. Chest cratêr si cjate su la muse lontane, al à un diametri di 2.240 chilometris, e al è font 13 chilometris.