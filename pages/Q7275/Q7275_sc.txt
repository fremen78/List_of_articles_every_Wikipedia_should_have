S'Istadu est una organizatzione polìtica e giurìdica chi si format de una populatzione, una sia de normas mentovadas che a "ordinamentu giurìdicu" e unu territòriu cun làcanas pretzisas in ue istat cussa populatzione e guvernat una autoridade cunforma a sas règulas de s'ordinamentu giurìdicu etotu. S'Istadu chi sighit sas normas in piessìnniu cosa sua sene s'agiudu o peri s'infrichimentu angenu de àteros paisos est mutidu "soberanu".Sos istudiosos dant diferentes definiduras de "Istadu". Sa de s'impare de territòriu, prus pòpulu, prus autoridade guvernativa, comente subra ditu, est sa teoria fundamentale, utilosa pro dessinire s'Istadu, propònnida dae Georg Jellinek.
In sas sièntzias sotziales e in antropologia polìtica si podent atobiare simpres comunidades polìticas sene regulas iscritas e cun maneras informales de apoderamentu de sas resursas manchiles fentomados che a "Istados". De custu ghetu, non manchet de cunsiderare fintzas tribù che a cussa amatzònica che a Istados.
Sos istòricos tirant imbetzes a restrìnghere su cuntzetu de Istadu e a lu cunsiderare comente a su produtu de un'àndala de acudimentu de su podere polìticu in manu de una istitutzione impersonale (cunsideremus sos annos chi brincant dae su Duighentos a su Otighentos), chi esèrtzitat su podere polìticu supremu in subra sa gente chi istat in su territòriu in ue viget sa lege de su rennu chi istituit. S'istadu, che a una istitutzione, est cussu modernu de pustis Otighentos, chi regulat sa bida, non prus de "sùdditos", ma de "tzitadinos", cando si bortat dae rennu a repùblica. 
Sotziòlogu mannu est Max Weber, chi identificaiat s'Istadu cun s'istitutzione a tretu de esertzitare unu monopòliu a subra de s'impreu legìtimu de sa fortza fìsica in intro de unu territòriu dislindadu. Cunforma a custa bisione esistint profintzas istados in fìeri, est a nàrrere in fràigu, istitutziones chi sunt acanta de devènnere istados cumpridos che a cussos ingiminados o abbisados dae s'istudiosu tedescu.


== Riferimentos ==


== Artìculos ligados ==
Istadu satèllite
Istadu buatone


== Ligàmenes esternos ==
 Òperas subra de s'Istadu, in Open Library. URL consultadu s'11 cabudanni 2024.