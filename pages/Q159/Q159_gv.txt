Ta'n Roosh (Rooshish: Россия, Rossiya) ny Conastey yn Roosh (Rooshish: Российская Федерация, Rossiyskaya Federatsiya) ny çheer harrish-vooarheeragh ta sheeyney magh harrish yn Oarpey as yn Aishey hwoaie. T'ee ny çheer lieh-eaghtyraneagh as t'ee jeant seose jeh 83 rheynn chonastagh. Ta'n Roosh çhemmit liorish ny çheeraghyn shoh ny lurg (noi'n chlag veih'n sheear hwoaie da'n shiar yiass): Norlynn, Finnlynn, yn Estaan, y Latvey, y Litaan (Queiggey Kaliningrad), y Pholynn (Queiggey Kaliningrad), y Velaroosh, yn Ookraan, yn Abcaaish, y Çhorshey, Ossetia Yiass, yn Asserbajaan, y Chassaghstaan, y Çheen, y Vongoil as y Chorea Twoaie. Ta'n çheer çhemmit liorish Mooir Bering, y Vooir Chaspagh, y Vooir Valtagh, y Vooir Ghoo, as Mooir yn Arctagh. Ta'n Roosh ny çheer smoo ny cruinney, as ish 17,075,400 km² er eaghtyr. Rere earroo yn phobble t'ee ny nuyoo çheer smoo lesh ny smoo na 142 villioon cummaltee. She Moscow yn preeu-valley.