Russland (russisch Россия Rossija), amtlich Russ’sche Föderatschoon (russisch Российская Федерация Rossijskaja Federazija,  Utspraak D) is dat gröttste Land vun de Eer un en Republiek, de in den Oosten vun Europa un den Noorden vun Asien liggt („Sibirien“). In Russland leevt up 17.075.400 km² üm un bi 142.400.000 Inwahners (Juli 2019). Dat sünd 8,3 Inwahners up een km².


== Spraken ==
Amtsspraken sünd Russ’sch un de Spraken vun de Minnerheiten, t.B. Tatarsch, Baschkirsch oder de Spraak vun de Tschuktschen in Sibirien.


== Geografie ==
In Russland sünd all klimatsche Zonen to finnen - mit Utnahm vun de Tropen. Sibirien is bekannt för dat extreme Winterklima. Bi Oimjakon in Ostsibirien hebbt se 1983 -72,2 °C op dat Thermometer kregen. 
Russland hett en Flaag vun 17.074.636 km² un is darmit de gröttste Staat op de Eer. In Europa befinnen sück 3.952.550 km² vun de Flaag un 13.122.850 km² sünd in Asien.
Navers vun Russland sünd Finnland, Eestland, Lettland, Wittrussland, de Ukraine, Georgien, Aserbaidschan, Kasachstan, de Mongolei, China, Japan, bi de Exklaav Kaliningrad (dat fröhere Königsbarg) an de Oostsee ok Litauen un Polen, över de Beringstraat ok de USA. De Hööftstadt vun de Russ'sche Föderatschoon is Moskau.


== Staat ==
De Verfaten is demokraatsch siet 1992. Dormols hett sik de vörmolige Sowjetunion uplööst. Präsident is Dmitri Medwedew. Russland hett bannig vele Minnerheiten, de - as de Tschetschenen - ok Unafhängigkeitsbestreven hebbt.


=== Indelen ===
Russland is siet 2000 in 8 Föderatschoonskreise indeelt.
Artikel 65 vun de Verfaten vun Russland leggt de 86 Delen fast, ut de de Russ’sche Föderatschoon besteiht: 21 Republiken, 7 Regionen (Kraj), 49 Rebeden (Oblast), 2 Bundsstäder (Moskau un Sankt Petersborg), 1 Autonom Rebeet un 7 Autonome Kreise.


== Weertschap ==
De eerste Tied na de Perestrojka is präägt wesen dör groote wertschopliche Problemen. Siet de Amtstied vun Wladimir Putin (2000) hett sik dat Land stabiliseert. De wichtigsten Exportgöder sünd Ööl un Gas, wat in Sibirien funnen warrt. Dat Rüchgraat in verkehrstechnische Hensicht is de Transsibirische Iesenbahn, de dat Land vun Moskau to Wladiwostok an’n Pazifik dörlöppt.


== Städer ==
Moskau (10,1 Million Inwahners)
Sankt Petersborg (4,58 Mio.)
Nowosibirsk (1,42 Mio.)
Nischni Nowgorod (1,35 Mio.)
Jekaterinborg (1,26 Mio.)
Samara (1,16 Mio.)
Omsk (1,15 Mio.)
Kasan (1,11 Mio.)
Tscheljabinsk (1,07 Mio.)
Ufa (1,04 Mio.)
Krasnodar
Pskow
Togliatti
Wladiwostok
Murmansk