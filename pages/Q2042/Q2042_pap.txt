Charles André Joseph Marie de Gaulle (☆ 22 di novèmber 1890 na Rijsel - † 9 di novèmber 1970 na Colombey-les-Deux-Églises (Fransia)) tabata un militar i polítiko franses. El a bringa durante promé Guera Mundial komo ofisial den Bataya di Verdun i a liderá den eksilio e forsanan franses liber kontra Alemania Nazi durante di dos Guera Mundial. Di 1944 pa 1946 el a presidí e gobièrnu provishonal di e repúblika franses pa restorá un repúblika na Fransia. Na 1958 durante e guera di Argelia el a sali for di penshun ora ku el a wòrdu nombrá promé minister pa presidente René Coty. El a renobá e konstitushon franses y a funda e di 5 Repúblika di Fransia despues di aprobashon pa referèndum. E aña siguiente el a wòrdu elegí presidente di Fransia, un posishon ku el a mantené te su renunsia na 1969. 


== Honor ==
Un kantidat di monumento a wòrdu konstruí pa konmemorá De Gaulle. E aeropuerto di mas grandi di Fransia, ku ta situá na Roissy, pafó di Paris, ta yama Aeropuerto Charles de Gaulle. E plasa di mas drùk di Paris, Place Charles de Gaulle, tambe a risibí su nòmber. E plasa aki antes tabata yamá Place de l'Étoile. Den e plasa aki ta pará e Arc de Triomphe. E portavion di Fransia ku ta funshoná ku energia nuklear tambe a risibí su nòmber. Dia 4 di aprel 2005 De Gaulle a keda elegí pa televidentenan komo e hòmber mas grandi di Fransia di tur tempu. Asina por bisa ku el a logra su meta, pasobra el a yega di remarká ku "e persona Charles de Gaulle tabata interes'é solamente komo figura históriko".