Sima Qian (yksink.: 司马迁; perint.: 司馬遷; pinyin: Sīmǎ Qiān, n. 150 eaa.–86 eaa.) oli Han-dynastian aikainen hovihistorioitsija ja astrologi. Sima Qiania pidetään Kiinan historiankirjoituksen isänä. Hänen nimiinsä laitettu koko kiinalaisen maailman historiaa käsittelevä teos Shiji (史記, "Muistiinmerkintöjä historiasta") on ollut erittäin vaikutusvaltainen kiinalaisessa historiankirjoituksessa.


== Elämäkerta ==
Sima Qianin isä Sima Tan (司馬談) palveli Han-dynastian keisari Wudin hovissa kirjastonhoitajana, ja Sima Qian luki jo lapsuudessaan laajalti. Hän sai myös muodollisen koulutuksen kungfutselaisten oppineiden johdolla. Sima Qian aloitti noin 20-vuotiaana laajan matkustelun muun muassa aikaisempien hallitsijoiden hautapaikoille ja muihin historiallisesti merkittäviin kohteisiin. Palattuaan pääkaupunkiin Sima Qian nimitettiin hovivirkaan, ja isänsä toivomuksesta hän aloitti laajan historiateoksen kirjoittamisen.lähde?
Myöhemmin Sima Qian joutui keisarin epäsuosioon puolustettuaan sotaretkellään epäonnistunutta kenraalia Li Lingiä. Sima Qian tuomittiin kuolemaan, mutta tuomio vaihdettiin kastrointiin ja vankeusrangaistukseen. Sima Qian vietti vankilassa kolme vuotta, mutta sieltä vapauduttuaan jatkoi teoksensa kirjoittamista.lähde?


== Merkitys historioitsijana ==
Sima Qianin teos (史記) on ollut mallina myöhemmälle kiinalaiselle historiankirjoitukselle. Koko kiinalaisen maailman historiaa käsittelevä teos valmistui noin 100-luvulla eaa. Teos käsittää noin 2500 vuotta kiinalaista historiaa alkaen myyttisestä keltaisesta keisarista Sima Qianin omaan elinaikaan. Teos oli aiempia kiinalaisia historioita laajempi sekä käsitellyn aikakauden että aiheiden osalta. Shiji sisältää annaalien lisäksi artikkeleita muun muassa uskonnosta ja hovimusiikista sekä merkittävien henkilöiden elämäkertoja.
Aikaisemmat historiankirjat olivat olleet virallisia, miltei luettelomaisia dynastisia historioita. Sima Qian pyrki mahdollisuuksien mukaan varmistamaan tietojensa todenperäisyyden ja esitti teoksessa myös omia teorioitaan ja johtopäätöksiään tyytymättä pelkästään kirjaamaan keräämäänsä tietoa. Teosta pidetään myös kaunokirjallisesti merkittävänä, erityisesti elämäkerroissa on elävää, tarkkanäköistä kuvausta. Tyylillisesti Shiji on vaihtelevaa ja sujuvaa kieltä, kaukana aiempien historiankirjojen jäykästä ja muodollisesta tekstistä.lähde?


== Lähteet ==