Nanotehnologija je interdisciplinarna nauka koja uključuje fiziku, kemiju, biologiju, nauke o materijalima, kao i širok skup inženjerskih disciplina. Riječ nanotehnologija, koristi se kao sinonim i za nauku i za tehnologiju. Kao nauka, nanotehnologija proučava fizičke, kemijske i biološke osobine molekula i atomskih čestica. Nanotehnologija kao tehnologija primjenjuje istraživanja iz navedenih nauka i različite inženjerske discipline za proizvodnju materijala i funkcionalnih sistema sa posebnim i jedinstvenim osobinama. U nanotehnologije spadaju sve nauke i tehnologije koje se bave materijalima i strukturama dimenzija ispod 100 nanometara, sve do manipulacije pojedinačnim atomima i molekulima.
Nanotehnologija je predmet istraživanja na svim područjima ljudske aktivnosti i koja će biti osnovna nauka budućeg razvijanja događaja u elektrotehnici, medicini, građevinarstvu, poljoprivredi i svim drugim područjima.


== Razvoj nanotehnologije ==
Iako se nanotehnologija smatra za modernu nauku, njeni počeci sežu u duboku prošlost. Glazura kojom se presvlačilo keramičko posuđe za zapravo nanobakar i nanosrebro, a hrana u tim posudama je duže ostajala svježa. Brodsko drvo se premazivalo posebnom emulzijom od bakra da bi se zaštitilo od propadanja zbog gljivica, posebno od vrste brodskog puža.
Danas, nanotehnologija kao inženjerska disciplina, odnosi se na tehnike i proizvode koji uključuju strukture nanometarskih dimenzija, u rangu od 1 do 100 nanometara, a naročito one koje transformiraju materiju, energiju i informaciju, upotrebom nanometarskih komponenti sa precizno definiranim molekularnim osobinama. Krajem 1980ih, pojam nanotehnologija ulazi u široku upotrebu za opis budućih tehnologija koje će se bazirati na molekularnim mašinskim sistemima, odnosno sistemima dizajniranim tako da budu sposobni za konstruiranje složenih proizvoda sa atomskom preciznošću. Od sredine 1990-ih, upotreba koncepta se proširila na instrumente, procese i proizvode čije su ključne dimenzije u rangu između 1 do 100 nanometara. Različite tehnologije se uklapaju u ovu definiciju, a mnoge mogu doprinijeti razvoju novih proizvoda i proizvodnih procesa, npr. napredna molekularna proizvodnja.


== Mogućnosti nanotehnologije ==

Progres u nanotehnologiji se može posmatrati preko mnogih parametara, uključujući preciznost, složenost, isplativost i izbor proizvoda. Dugoročni ciljevi nanotehnologije su atomska preciznost, arbitrarna složenost nanostruktura, ušteda u proizvodnji, te masovna proizvodnja. Kombinacija ovih ciljeva izgleda izvodljiva, ali samo kroz višeslojni proces koji počinje sa razumjevanjem da trenutno stanje razvoja nanotehnologije ima ograničene sposobnosti.
Tehnologije koje se koriste u nanotehnologiji su vrlo različite, brzo se mijenjaju, a često nisu međusobno povezane. Tipični proizvodi nanotehnologije su nanočestice, fibre i filmovi različitih materijala i struktura. Tu su također litografske nanostrukture za elektronska integralna kola, strukture nastale spontanim dodavanjem molekula, odnosno autosklapanjem, kao i čvrsti hrapavi, ili porozni nanomaterijali. Mediji i materijali koji se koriste za proizvodnju nanostruktura i nanotekstura, često međusobno nemaju mnogo zajedničkog, a nalaze praktičnu primjenu počev od proizvodnje odjeće otporne na fleke pa sve do naprednih elektronskih komponenti. Mnogi tipovi nanotehnologija su nasljednici naučnih istraživanja iz već postojećih nauka, ali sada pod novim imenom.
Analitičari smatraju da će u budućnosti nanotehnologija u velikoj mjeri olakšati život ljudima i riješiti značajne probleme današnjice. Po izboru stranice My life scoop među šest najboljih izuma nanotehnologije su se našli kesica za čaj koja pročišćava vodu, umjetni mišići koji prepoznaju bolest i liječe je iznutra, putevi koji se griju iznutra i sprečavaju klizanje vozila tokom zime, dobijanje energije iz izmeta, odjeća na solarni pogon, kao i odeća koja pročišćava vazduh. Međutim, može postati i jako destruktivna ako se bude koristila u ratovima.


== Veze ==
Nano
Kvantna mehanika
Nauka
Tehnologija
Bionika


== Izvori ==


== Vanjske veze ==

Nanotehnologija na Nanonet.hr Arhivirano 2013-12-28 na Wayback Machine-u
Zika.rs - Nanotehnologija, portal za inovacije i futuristiku, novosti iz područja nanotehnologije