Anton Pavlovich Chekhov (Анто́н Па́влович Че́хов) nyaéta pangarang kahot ti Rusia kawentar utamana ngaliwatan karya-karyana dina wangun carita pondok jeung drama. Lahir di Taganrog, Laut Azov, 17 Januari 1860. Bapana tukang dagang di toko leutik. Akina budak beulian. Ti leuleutik Chekhov kudu ngalaman digawé beurat. Dina umur 16 taun néangan kipayah sorangan, sawatara kitu bapana kabur ti Moskow nyingkahan bui. Sanggeus namatkeun sakola di kota asalna, Chekhov meunang beasiswa tur nuluykeun sakola ka paguron luhur di Moskow jurusan kedokteran. Pikeun mantuan ékonomi kulawargana, inyana ngalalanyahan nulis carita-carita, lulucon, jeung artikel. Taun 1884 kuliahna tamat, Chekhov boga gelar dokter, tapi jigana leuwih kairut ku dunya kapangarangan, tur éta téh dijadikeun pacarian.
Réputasi kasusatraanana mekar nalika bukuna Motley Stories medal taun 1886. Dina taun 1888 kasinugrahan hadiah Pushkin Prize pikeun bukuna In the Twilight. Satuluyna Chekhov ngahasilkeun drama panjang anu daria, Ivanov. Taun 1901 kawin ka artis ngaranna Olga Knipper. Chekhov katarajang panyakit TBC nepi ka palastra tanggal 2 Juli 1904.
Carpon-carpon Chekhov dianggap minangka apothéosis tina wangun dramana, sok sanajan ngan saeutik anu dianggap gedé pangaruhna kana literatur jeung pintonan drama.
Ti Chekhov, loba pangarang drama kontemporer anu diajar kumaha ngamangpaatkeun suasana haté. Hal-hal anu katémbongna taya hartina jeung inaksi (ngaraga meneng) pikeun neuleuman jero-jerona psikologis batin tokoh-tokohna. Opat drama utama Chekhov: The Seagull, Uncle Vanya, Three Sisters, jeung The Cherry Orchard mindeng dipintonkeun dina pintonan-pintonan drama modéren.


== Référénsi ==