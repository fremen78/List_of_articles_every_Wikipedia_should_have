La eda de fero es la eda final de la sistem de tre edas, presededa par la neolitica (eda de petra) e la eda de bronze. Orijinal lo ia refere a un eda arceolojial en la preistoria de Europa e Asia sude-ueste, ma ia es estendeda par analojia a otra partes de la mundo.
La dura de la eda varia dependente a la rejion considerada. Lo es definada par la produi de utiles e armas de fero e aser plu bon ca sua egales en bronze. En Asia sude-ueste antica, esta aveni pos la colasa de la eda de bronze en la sentenio 12 aec. La tecnolojia ia sperde rapida tra la rejion de la Mediteraneo e a Asia sude.
La eda de fero en Asia sude-este ia comensa con la descovre de la fonde de fero e la tecnicas de forja en Anatolia, la Caucasos, e la Balcanes en la milenio du aec. La creas de fero ia trovada en la loca arceolojial Kultepe, Azerbaijan, mostra ce la fonde de fero ia es bon conoseda e usada ante la milenio du. La usa de un forno basa per fonde la plu temprana ia es trovada a Tell Hammeh, Urdun, de sirca 930 aec.
Un forno basa es un tipo de forno usada per fonde fero de sua osides. Lo ia es la plu temprana de fornos con la capasia de fonde fero. La produi de la forno ia es un masa porosa de fero e scoria nomida fero reduida. Esta es tipal solidida e plu fondeda a fero forjada. En la eda moderne, la forno basa ia es recambiada par la forno alta, cual produi fero ru.
La spadas de la eda de fero temprana ia es multe diferente de la spadas de aser plu tarde. Los ia es no plu dur e forte ca la spadas de bronze. La spadas ia pote es fasil curvada o contorseda cuando usada.
Ultima, la fornores ia aprende ce, par ajunta un cuantia de carbono (ajunta en fonde en la forma de carbon de lenio) a la fero, los pote produi un alia plu bon, aora conoseda como aser. Par fria la fero en acua o otra licuida, e tempera lo par recaldi e refria lo, la spadas ta sufri min dana e pote rebondi a sua forma orijinal si curvada. Ma esta tecnolojia ia evolui lente, e an a la fini de la periodo medieval temprana, multe spadas ia es ancora fabricada con fero nondurida. Sola par produi aser pote la prosedes resulta en utiles e armas cual ia es egal o plu bon ca bronze.