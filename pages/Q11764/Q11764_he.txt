הרב יעקב חיים (י' בניסן ה'תרי"ד, 1854 - י"ב בחשוון ה'תרפ"א, 1921) היה רב ומקובל, ממנהיגי הקהילה היהודית בבגדאד בראשית המאה ה-20, בנו וממשיכו של הרב יוסף חיים מבגדאד, "הבן איש חי".


== ביוגרפיה ==
נולד בבגדאד בי' בניסן ה'תרי"ד כבן יחיד לרב יוסף חיים, מנהיג הקהילה היהודית בעיר, ולרחל. את ראשית חינוכו קיבל בכותאב המקומי, אך משהתקדם בלימודו יותר משאר בני גילו, החל אביו ללמדו באופן עצמאי, והוא הפך לתלמידו המובהק. עוד בצעירותו היה ידוע כתלמיד חכם, ואף הוזכר פעמים רבות על ידי אביו בכתביו, אך לא נשא בשום תפקיד רשמי או ציבורי כל עוד היה אביו בחיים.
בשנת ה'תרס"ט, עם פטירת אביו, נבחר על ידי ראשי הקהילה היהודית בבגדאד למלא את מקום אביו ברבנות. הוא היה נושא את הדרשות השבועיות תחת אביו, אליהן היה מגיע קהל רב, ניהל את קופת הצדקה של הקהילה (ופעל גם למען עניי ירושלים), ייסד ישיבה לבעלי בתים בשם "מדרש בית טאקו" ועמד בראשה, והנהיג את הקהילה בבגדאד, שם נודע גם כגדול בקבלה מעשית וכמלומד בניסים. עסק בעריכה והוצאה לאור של כמה מכתבי אביו. 12 שנה כיהן כרב בבגדאד, עד לפטירתו בי"ב בחשוון ה'תרפ"א.

בנו, הרב דוד, מילא את מקומו, עד לשנת ה'תשל"ב, אז נמלט מעיראק ללונדון, ומשם עלה לישראל, בה נפטר בשנת ה'תשמ"ג.


== ספריו ==
ציצים ופרחים – פירוש על חמשת חומשי התורה בדרך פרד"ס. הודפס בשנת ה'תרס"ד בירושלים על ידי הרב בן ציון חזן, עם הסכמה מאביו.
זכות אבות- על פרקי אבות – נוסף על ידי אביו לספרו "חסדי אבות".
גאון יעקב – חידושים על אגדות התלמוד. בהוצאת חברת "אהבת שלום", ירושלים ה'תשע"ח.
קונטרס "ט"ל אורות" – 39 תשובות קצרות, נוספו לספרו של אביו "הוד יוסף", ירושלים ה'תשמ"ג.
אגרות ומכתבים ממנו הודפסו בספרו של אביו "נחלת אבות", ירושלים ה'תשס"ז, עמ' 371–388.
חיבור על קבלה מעשית שנותר בכת"י אצל המשפחה.


== לקריאה נוספת ==
הרב יעקב משה הלל, בן איש חי – תולדותיו, קורותיו ומורשתו לדורות, הוצאת "שלום לעם", ירושלים, עמ' 448–461
הרב אברהם הלל, מבוא לספר גאון יעקב, ירושלים תשע"ח, עמ' 11—24
הרב משה ש. שבת, ספר הזיכרון קדוש יעקב, ירושלים תשפ"א, יצא לאור לרגל מאה שנים לפטירתו. הספר זמין להורדה ברשת.
בניה זית, קרוב אליך, עבודת ה' ברוח חסידית, מעובד ע"פ ספר הזיכרון קדוש יעקב - https://karovel.co.il/%D7%94%D7%9B%D7%AA%D7%91%D7%94-%D7%94%D7%9E%D7%A8%D7%9B%D7%96%D7%99%D7%AA/%D7%A4%D7%9C%D7%90%D7%99%D7%9D-%D7%91%D7%A1%D7%9E%D7%98%D7%90%D7%95%D7%AA-%D7%91%D7%92%D7%93%D7%93-%D7%A2%D7%9C-%D7%A8%D7%91%D7%99-%D7%99%D7%A2%D7%A7%D7%91-%D7%97%D7%99%D7%99%D7%9D/


== קישורים חיצוניים ==
יעקב חיים, באתר "החכם היומי"
 יעקב בן יוסף חיים (1854-1920), דף שער בספרייה הלאומית


== הערות שוליים ==