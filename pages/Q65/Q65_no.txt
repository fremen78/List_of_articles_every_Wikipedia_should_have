Los Angeles (ofte forkortet LA, fullt navn: City of Los Angeles, opprinnelig navn: El Pueblo de la Reyna de Los Angeles (Byen til englenes dronning)) er en by i det sørlige California på vestkysten av USA. Los Angeles er den største byen i California, og den nest største byen i USA (etter New York) med et innbyggertall på 3,976 millioner (2016), med forsteder ca. 17,8 millioner. Los Angeles ligger i Los Angeles County. Byen er USAs største byområde i utstrekning, med ca. 1200 km² med bebyggelse. Los Angeles er kjent som storprodusent av populærkultur, og er blant annet sentrum for den amerikanske filmindustrien.


== Historie ==
Los Angeles-området har vært bebodd av den amerikanske urbefolkningen i tusenvis av år, i hovedsak av Chumashfolket og Tongvafolket.
Europeere kom til Los Angeles første gang i 1542, da spanjolen Juan Rodríguez Cabrillo reiste gjennom området. Det var imidlertid ikke før i 1769 at spanjolene etablerte en permanent bosetning i området, da de etablerte Mission San Gabriel Arcangel her.
Den 4. september 1781 grunnla nybyggere fra misjonen en by. Denne byen ble kalt El Pueblo de Nuestra Señora la Reina de los Ángeles del Río de la Porciúncula. Dette bynavnet viser tilhørighet til fransiskanerne; det var i et italiensk kapell i Porzioncula nær Assisi at den fransiskanske bevegelse ble til.[trenger referanse]
Frem til Den meksikansk-amerikanske krigen i 1846–48 var byen en liten meksikansk småby. Etter den amerikanske erobringen av California begynte byen å vokse raskt, som et resultat av gullfeberen fra 1849. I 1850 fikk Los Angeles bystatus.[trenger referanse]
Jernbanen kom til Los Angeles i 1876. I 1892 ble det oppdaget olje utenfor byen, og i 1923 sørget Los Angeles for en fjerdedel av verdens oljeutvinning.[trenger referanse]
I 1913 sørget William Mulholland for å få lagt en akvedukt som sørget for byens vanntilførsel. Fra og med 1915 sørget denne vannledningen for at Los Angeles absorberte dusinvis av nabokommuner uten egen vanntilførsel.[trenger referanse]
Fra 1920-tallet ble Los Angeles sentrum for filmindustrien og luftfartsindustrien. I 1932 ble de olympiske leker holdt i Los Angeles, noe som bidro ytterligere til byens vekst. Andre verdenskrig bidro også til den voldsomme veksten til byen, og førte også med seg eksil-tyskere som Thomas Mann, Bertolt Brecht og Lion Feuchtwanger.[trenger referanse]
I 1965 rystet opptøyer i bydelen Watts USA. Akkurat som i opptøyene i 1992 etter Rodney King-saken ble de store problemene med rasisme og overgrep mot etniske minoriteter (svarte og latinere) avslørt. Sommer-OL i 1984 ble også holdt i Los Angeles.


== Geografi og klima ==


=== Geografi ===
Los Angeles’ totale areal er 1 290,6 km², hvorav 1 214,9 km² er land. 5,86 % av byens areal er vann. Byens høyeste punkt er Sister Elsie Peak på ca. 1500 meter. Sister Elsie Peak er en del av fjellet Mt. Lukens, som ligger nordøst i San Fernando-dalen. Los Angeles-elven er en elv som renner fra San Fernando-dalen, gjennom bykjernen og ut i Stillehavet. Nesten hele elven er lagt i betong.[trenger referanse]


=== Klima ===
Los Angeles har middelhavsklima, med mild, varm vinter og varm, tørr sommer. Vind fra havet gjør Los Angeles noe svalere enn områdene i innlandet. Om sommeren kan temperaturene komme over 32 ℃, og på vinteren kan de komme over 19 ℃. Los Angeles har 325 soldager i året og ca. 3250 timer solskinn. Det er bare i vinterhalvåret det kommer nedbør av betydning. Los Angeles fikk i årene 1877-2012 i gjennomsnitt 380,5 mm nedbør i året, ifølge Los Angeles Almanac. 
Varmerekorden i Los Angeles ble satt den 26. juni 1990 med 44,4 ℃. Kulderekorden ble satt 4. januar 1949 med −2,2 ℃.[trenger referanse]


=== Forurensning ===
Los Angeles’ store utstrekning og manglende utbygde kollektivtransport gjør at byen har store forurensningsproblemer. All biltrafikken fører til at byen plages med luftforurensning, den såkalte smogen. Problemene er spesielt store i San Fernando-dalen. Forurensning fra industri kommer her i tillegg til utslippene fra motoriserte kjøretøy.[trenger referanse]


=== Seismisk aktivitet ===
Som resten av California er Los Angeles stadig utsatt for jordskjelv. Flesteparten av jordskjelvene er mindre, men i 1971, 1987 og 1994 var det større jordskjelv i byen som førte til skader for milliarder av dollar.[trenger referanse]


== Kommunikasjoner ==


=== Flyplasser ===
De viktigste flyplassene i Los Angeles-området er

Los Angeles internasjonale lufthavn
LA/Ontario internasjonale lufthavn
John Wayne lufthavn
Long Beach lufthavn


=== Havn ===
Los Angeles havn er av de største i USA.  Den ligger i San Pedro Bay i San Pedro-området, omtrent 230 km sør for sentrum. Havna er også kalt Los Angeles Harbour og WORLDPORT LA, havnekomplekset besitter 30 km² land og vann langs 69 km ved sjøen. Det grenser til den separate havnen i Long Beach.[trenger referanse]


=== Biltrafikk ===
Biltrafikken i storbyområdet er så betydelig at den har forårsaket mye luftforurensning i deler av byen.  De senere årene har det imidlertid blitt satset stadig mer på kollektivtrafikk.  Bybane- og t-banesystemet Los Angeles County Metro Rail og flere busser er viktige deler av denne satsingen.[trenger referanse]


== Sport ==
Sportsklubber fra Los Angeles:

Basketball: LA Lakers, LA Clippers
Amerikansk fotball: LA Rams, LA Chargers
Fotball:LAFC, LA Galaxy
Ishockey: LA Kings
Baseball: LA Dodgers, LA Angels


== Vennskapsbyer ==

Los Angeles har 25 søsterbyer, oppramset kronologist etter årstallet når de ble søsterby:

 Eilat i Israel (1959)
 Nagoya i Japan (1959)
 Salvador i Bahia i Brasil (1962)
 Bordeaux i Frankrike (1964)
 Berlin i Tyskland (1967)
 Lusaka i Zambia (1968)
 Mexico by i Mexico (1969)
 Auckland i New Zealand (1971)
 Busan i Sør-Korea (1971)
 Mumbai i India (1972)
 Teheran i Iran (1972)
 Taipei i Taiwan - Republikken Kina (1979)
 Guangzhou i Folkerepublikken Kina (1981)
 Athen i Hellas (1984)
 St. Petersburg i Russland (1984)
 Vancouver i British Columbia i Canada (1986)
 Giza i Egypt (1989)
 Jakarta i Indonesia (1990)
 Kaunas i Litauen (1991)
 Makati i Filippinene (1992)
 Split i Kroatia (1993)
 San Salvador i El Salvador (2005)
 Beirut i Libanon (2006)
 Ischia i Campania i Italia (2006)
 Jerevan i Armenia (2007)
 Faisalabad i Pakistan (2009)
I tillegg har Los Angeles følgende vennskapsbyer.:

 London i England
 Łódź i Polen
 Manchester i England
 Los Angeles har også et utviklingspartnerskap med Tel Aviv i Israel.


== Galleri ==

		
			
			
		
		
			
			
		
		
			
			
		
		
			
			
		
		
			
			
		
		
			
			
		
		
			
			
		


== Referanser ==


== Eksterne lenker ==
(en) Offisielt nettsted 
(en) Los Angeles – kategori av bilder, video eller lyd på Commons 
(en) Los Angeles – galleri av bilder, video eller lyd på Commons 
(en) (en)  Los Angeles hos Wikivoyage