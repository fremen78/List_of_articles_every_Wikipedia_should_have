Los Angeles (engl.  [lɔːs ˈændʒələs], (ohje) lyhenne L.A.; esp. Los Ángeles [los ˈaŋxeles], 
kirjaimellisesti ’enkelit’) on kaupunki Kalifornian osavaltiossa Yhdysvalloissa. Los Angeles on väkiluvultaan Kalifornian suurin ja Yhdysvaltojen toiseksi suurin kaupunki New Yorkin jälkeen. Kaupungin asukasluku on noin 4 miljoonaa, ja sen metropolialueella asuu yli 13 miljoonaa ihmistä. Kaupunki tunnetaan etenkin yhdysvaltalaisen elokuvateollisuuden keskuspaikkana. 
Ennen eurooppalaisasutusta tongva- ja chumash-kansoille kuulunut alue päätyi Espanjan siirtomaaimperiumin alaisuuteen vuonna 1542. Itse kaupunki perustettiin suurehkon Yaanga-nimisen kyläasutuksen paikalle 4. syyskuuta 1781. Vuonna 1821 itsenäisyyssodan jälkeen kaupungista tuli osa uutta Meksikon valtiota. Meksikon–Yhdysvaltain sodan päättäneessä Guadalupe Hidalgon rauhansopimuksessa 1848 Kalifornia ja Los Angeles sen mukana siirtyi Yhdysvalloille. Alueelta löydettiin öljyä 1890-luvulla, mikä kasvatti asukaslukua merkittävästi. Vuonna 1913 valmistunut akvedukti turvasi väkiluvun kasvun jatkumisen, ja vuoteen 1930 mennessä asukkaita oli jo yli miljoona.


== Historia ==
Los Angelesin aluetta asuttivat vuosisatojen ajan tongva- ja chumash-alkuperäiskansat. Espanjalaiset löysivät paikan vuonna 1542, kun Juan Rodríguez Cabrillo purjehti Santa Monican lahdelle. 1700-luvulla espanjalaiset palasivat alueelle ja perustivat sinne San Gabriel Arcángelin lähetysaseman vuonna 1771. Sonorasta ja Mazatlánista tulleet uudisasukkaat perustivat vuonna 1781 Río de Porciúncula -joen lähelle kylän nimeltä El Pueblo de la Reina de los Ángeles ('Enkelien kuningattaren kylä').Meksiko itsenäistyi Espanjan vallasta 1820-luvulla, mutta suuremman muutoksen aiheutti Meksikon–Yhdysvaltain sota: Rio San Gabrielin taistelussa vuonna 1847 Meksiko yritti estää Yhdysvaltoja valloittamasta Los Angelesia ja Kaliforniaa, mutta Meksiko hävisi taistelun ja alue siirtyi Yhdysvaltain haltuun. Vuonna 1848 tapahtuneen Kalifornian kultaryntäyksen jälkeen alue liitettiin Yhdysvaltoihin. 
Los Angelesin ensimmäinen sanomalehti Star alkoi ilmestyä vuonna 1851. Nykyinen päälehti Los Angeles Times aloitti 1881.
Los Angelesista tuli kaupunki vuonna 1850. Southern Pacific -yhtiö sai rautatieyhteyden kaupunkiin valmiiksi vuonna 1876. Öljyä Los Angelsin alueelta löytyi 1892 ja vuonna 1923 Los Angeles tuotti peräti neljänneksen maailman öljystä. Öljyäkin tärkeämpi syy kaupungin kasvuun oli vesi. William Mulholland sai vuonna 1913 valmiiksi akveduktin, joka varmisti kaupungin kasvun. Veden puute johti useiden naapuriyhteisöjen liittymiseen Los Angelesiin.
1920-luvulla kaupunkiin kerääntyi elokuva- ja ilmailuteollisuutta, jotka auttoivat kaupunkia kehittymään. Vuonna 1932 kaupungissa pidettiin kesäolympialaiset. Toinen maailmansota toi kaupunkiin uutta kasvua ja vaurautta.
Los Angelesissa on koettu kaksi suurta mellakkaa: vuosina 1964 ja 1992. Molemmat mellakat saivat alkunsa poliisien pahoinpideltyä mustaihoisen kaupunkilaisen.


== Maantiede ja ilmasto ==

Yhdysvaltojen Census Bureaun mukaan Los Angelesin pinta-ala on 1 290,6 km², josta 1 214,9 km² maata ja 75,7 km² vettä. Veden osuus on 5,86 %. Suurin pohjois-eteläpituus on 71 km ja itä-länsileveys 47 km. Kaupungin koordinaatit ovat 33° 56′ N 118° 24′ W. 
Kaupungin korkein kohta on Mt. Lukensiin kuuluva Sister Elsie Peak (1 548 m) San Fernando Valleyn koillisosassa. 
Los Angelesin tärkein vesireitti on Los Angeles -joki.
Muun Kalifornian tavoin Los Angeles sijaitsee alueella, jossa maanjäristykset ovat yleisiä. Viimeisin iso maanjäristys tapahtui vuonna 1994, jolloin keskuksena oli San Fernando Valley. Isoja järistyksiä on sattunut niin ikään 1987 ja 1971.


=== Ilmasto ===
Los Angeles sijaitsee alueella, jossa vallitsee välimerenilmasto. Ilmastoon vaikuttaa viilentävästi rannikon viileä merivesi, joka johtuu pohjoisesta virtaavasta kylmästä Kalifornianvirrasta. Los Angelesin ilmasto on todella kuiva ja aurinko paistaa lähes joka päivä.
Los Angelesin lämpimin aika on heinäkuusta lokakuuhun, jolloin lämpötila pysyttelee yleensä 20 °C ja 35 °C välillä, mutta se saattaa nousta toisinaan yli 40 °C:n. Kylmin aika kestää joulukuusta helmikuuhun, jolloin lämpötila pysyttelee yleensä 5 °C ja 20 °C välillä.
Kuivin kuukausi on heinäkuu ja sateisin kuukausi on tammikuu.

Vuorokauden keskimääräinen lämpötila: 16,5 °C
Kokonaissademäärä vuodessa: 295 mm


== Väestö ja kaupunki ==

Vuoden 2000 väestönlaskennassa Los Angelesissa oli 3 694 820 asukasta, 1 275 412 taloutta ja 798 407 perhettä. Asukastiheys kaupungissa oli 3 041,3/km². Asuntojen määrä oli 1 337 706 ja keskimääräinen asuntotiheys oli 1 101,1/km². Väestön etninen jakauma oli 46,93 % valkoisia, 11,24 % mustia, 0,80 % alkuperäisasukkaita, 9,99 % aasialaisia, 0,16 % Tyynenmeren alueelta tulleita, 25,70 % muita etnisyyksiä ja 5,18 % kahden tai useamman etnisyyden sekoituksia. Väestöstä 46,53 % oli latinalaisamerikkalaista tai espanjalaista alkuperää ja 29,75 % täysin valkoisia ilman minkäänlaista latinalaisamerikkalaista tai espanjalaista alkuperää.
Los Angelesilaiset tunnetaan nimellä ”angelenos”. Kaupungissa asuvien eri kansallisuuksien määrä on suurempi kuin missään muualla. Latinalaisamerikkalaisten ja aasialaisamerikkalaisten määrä kasvaa erityisen nopeasti. Aasialaisamerikkalaisten lukumäärä kaupungissa on suurempi kuin missään muussa Yhdysvaltain kaupungissa.
Kaupungissa elää yli 140 eri kansallisuuden edustajia, jotka puhuvat vähintään 224 kieltä. Etnisiä kaupunginosia ovat muun muassa Chinatown, Koreatown, Little India, Little Armenia, Thai Town, Filipinotown ja Little Ethiopia. 
Kaupungissa on armenialaisia, filippiiniläisiä, guatemalalaisia, israelilaisia, kambodžalaisia, korealaisia, meksikolaisia, thaimaalaisia, elsalvadorilaisia ja unkarilaisia heidän kotimaitaan lukuun ottamatta enemmän kuin missään muualla.

Los Angelesissa on myös Yhdysvaltojen suurimmat yhteisöt japanilaisia ja iranilaisia. Amerikan alkuperäisasukkaiden määrä kaupungissa on myös yksi Yhdysvaltojen suurimmista.
1900-luvun alun asukasmäärän nopea kehitys johtuu osittain silloin kasvaneesta Hollywoodin elokuvateollisuudesta.


=== Asukasmäärän kehitys ===

Vuonna 2016 Los Angelesissa asui 3 999 759 asukasta. Suur-Los Angelesissa asuu noin 13 miljoonaa asukasta.


=== Kaupunginosat ===
Luettelo Los Angelesin kaupunginosista.


== Liikenne ==


=== Tieliikenne ===
Moottoritiet lävistävät Los Angelesin eri suunnista, ja ne on rakennettu yleensä korkealle talojen päälle.
Kaupungissa on noin neljä miljoonaa autoa eli noin yksi auto asukasta kohti. Miljoonat ihmiset kulkevat pääasiassa autoilla eri paikkoihin, sillä kaupunkirakenne on hajonnut: keskustassa on pilvenpiirtäjiä ja muita korkeita rakennuksia, ja sitä ympäröi valtava omakotitalojen matto. Vaikka kaupungissa ja sen suuralueella lähes kaikki mahdolliset tiet on rakennettu jopa 12-kaistaisiksi, liikenneruuhkat ovat eräitä maailman pahimmista.


=== Raideliikenne ===
Junien matkustajaliikenteestä kaupungissa vastaavat Amtrak ja Metrolink. Vastaavasti junien tavaraliikenteestä vastaavat Union Pacific ja Burlington Northern Santa Fe.


=== Julkinen liikenne ===
Kaupungin julkisesta liikenteestä vastaa Los Angeles County Metropolitan Transportation Authority yhdessä muiden toimijoiden kanssa. Julkinen liikenne koostuu linja-autoista, metroista ja kevytjunista, jotka yhdessä huolehtivat yli miljoonan ihmisen päivittäisestä liikkumisesta.Liikenneruuhkien vuoksi kaupungissa on jatkuvasti lisätty joukkoliikennettä. 


=== Lentoasemat ===
Kaupungin päälentoasemana toimii Los Angelesin kansainvälinen lentoasema (LAX), joka on maailman kahdeksanneksi vilkkain lentoasema. Kentän kautta kulki yli 75 miljoonaa matkustajaa vuonna 2023. Rahtia operoitiin 79,4 tuhatta tonnia. Kentältä operoi yli 80 lentoyhtiötä.
Kaupungissa ja seudulla on myös neljä muuta suurta lentokenttää: Ontarion kansainvälinen lentoasema (ONT), Bob Hopen lentoasema (BUR) (tunnettiin ennen nimellä Burbankin lentoasema), Long Beachin lentoasema (LGB) ja John Waynen kansainvälinen lentoasema (SNA). Los Angelesissa on myös maailman vilkkain yleisilmailukenttä, Van Nuysin lentokenttä (VNY).


== Talous ==
Los Angeles ja Long Beachin vierekkäiset satamat yhdessä muodostavat Yhdysvaltojen tärkeimpiin kuuluvan satama-alueen. Los Angelesin sataman kautta kulki vuonna 2011 yhteensä 203,9 miljoonaa tonnia rahtia, joka oikeutti Los Angelesin maailman kahdenkymmenen suurimman rahtisataman joukkoon tuona vuonna. Los Angelesin satama kuului myös konttisatamien maailmanlistan top-20:een.
Kaupunki on myös maailman tärkeimpiä viihdeteollisuuden keskuksia Hollywoodin ansiosta. Muita tärkeitä teollisuudenaloja ovat mediatuotanto, finanssiala, ilmailuteollisuus, telekommunikaatio, lakiala, turismi, lääketeollisuus sekä kuljetusala.


== Media ja viihdeteollisuus ==
Los Angeles Times on nykyisin kaupungin päälehti. 1990-luvulta alkaen Timesilla on ollut enää yksi varteenotettava kilpailija, Los Angeles Daily News. Tärkein espanjankielinen lehti on La Opinión. Kaupungissa ilmestyy lisäksi useita paikallislehtiä.
Los Angelesissa on englanninkielisten radioasemien lisäksi yli kaksikymmentä espanjankielistä radioasemaa. Televisiokanavia on yli kymmenellä eri kielellä, eniten englanniksi ja espanjaksi.
Los Angelesin Hollywoodissa tuotetaan yli puolet Yhdysvalloissa kuvatuista elokuvista. Kaupungin elokuvateollisuus työllistää suoraan satoja tuhansia ihmisiä. Oscar-palkinnot  jaetaan vuosittain Hollywoodissa. Kaupunki on myös Walt Disney Companyn sekä useiden tärkeiden elokuvayhtiöiden ja levy-yhtiöiden kotipaikka.


== Koulutus ==
Kalifornian yliopisto Los Angelesissa on Kalifornian yliopiston laajin haara. Myös Kalifornian osavaltionyliopistolla on kampuksia kaupungin alueella. Etelä-Kalifornian yliopisto on Los Angelesissa sijaitseva vanha ja arvostettu yksityinen yliopisto.


== Kulttuurielämä ==
Los Angeles tunnetaan elokuvateollisuuden lisäksi esimerkiksi Los Angelesin filharmonikoista sekä lukuisista populaarimuusikoista ja -yhtyeistä, kuten 1960-luvun The Beach Boys, Buffalo Springfield, The Byrds, The Doors ja Frank Zappa. Los Angelesin ooppera avattiin 1985 ja Los Angelesin baletti 2006. Los Angelesissa on vilkas teatterielämä, mikä johtuu osittain siitä, että kaupungissa asuu neljäsosa Yhdysvaltain kaikista näyttelijöistä, käsikirjoittajista ja ohjaajista.


== Nähtävyydet ==

Hollywood on tunnettu elokuvateollisuudestaan. Sen elokuvateollisuuteen liittyviä nähtävyyksiä Los Angelesissa ovat muun muassa kuuluisuuksien katu Hollywood Walk of Fame, kuuluisien elokuvatähtien käden- ja jalanjäljet Grauman’s Chinese Theatren edustan betonilaatoissa ja Hollywood-kyltti. Lisäksi Sunset Boulevard on yksi suosituimpia katuja. 
Los Angelesin keskustan (Downtown Los Angeles tai Financical district) nähtävyyksiä ovat arkkitehtuuristaan tunnettu Walt Disney Concert Hall (Nimetty Walt Disneyn mukaan), The Broad-taidegalleria ja ruokatori Grand central market. Chinatown sijaitsee lähellä pohjoisessa kaupungin keskustaa. Muita eri maiden tai kaupunkien nimisiä ja tyylisiä alueita on esimerkiksi kaupungin keskustan itäosassa sijaitseva Little Tokyo. 
Tunnetun valtatie 66:n eli (engl. Route 66:n) toinen päätepiste sijaitsi Los Angelesin naapurikaupungissa Santa Monicassa. Samassa kohtaa sijaitsee myös tunnettu huvipuisto Santa Monica Pier. 
Huviloistaan ja muotiliikkeistään tunnettu Beverly Hills sijaitsee Los Angelesin enklaavina Hollywoodin ja Santa Monican välillä.


== Urheilu ==
Los Angeles on toiminut kesäolympialaisten isäntäkaupunkina kahdesti, vuosina 1932 ja 1984, ja tulee isännöimään vuoden 2028 kesäolympialaiset.


=== Tunnettuja urheiluseuroja ===
Los Angeles on useiden ammattiurheiluseurojen kotikaupunki.

Los Angeles Dodgers, baseball, MLB
Los Angeles Lakers, koripallo, NBA
Los Angeles Clippers, koripallo, NBA
Los Angeles Kings, jääkiekko, NHL
Los Angeles Rams, amerikkalainen jalkapallo, NFL
Los Angeles Chargers, amerikkalainen jalkapallo, NFL
Los Angeles FC, jalkapallo, MLS
Los Angeles Galaxy, jalkapallo, MLS


== Ystävyyskaupungit ==


== Lähteet ==


== Aiheesta muualla ==
 Kuvia tai muita tiedostoja aiheesta Los Angeles Wikimedia Commonsissa
Los Angelesin viralliset sivut (Arkistoitu – Internet Archive) (englanniksi)
Thom Andersen: Los Angeles Plays Itself (2003). Videoessee kaupungista ja sen elokuvista. 169 min.
 Matkaopas aiheesta Los Angeles Wikivoyagessa (englanniksi)