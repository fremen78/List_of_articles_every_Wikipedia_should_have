Lipiidid on väga mitmekesise struktuuriga orgaaniliste biomolekulide, enamasti estrilise ehitusega vees mittelahustuvate ühendite rühm. Lipiidimolekul koosneb enamasti alkoholist ja rasvhappejääkidest, kuid neid rühmi võivad asendada ka teised molekulid.


== Biofunktsioonid ==
Organismides koosnevad lipiidid reeglina rasvhapete estritest ning baasalkoholi molekulidest (glütserool, sfingosiin, kolesterool ja mitmed steroolid).
Lipiidide biofunktsioonid on näiteks:

energeetiline funktsioon;
metaboolse vee tekitamine;
termoregulatsioon;
elektriline isolatsioon;
mediaatorifunktsioon;
biomolekulide aktiveerimine;
rakumembraanide moodustamine;
rakutuumaretseptorite moodustamine;
mehaaniline kaitse;
transpordifunktsioon;
bioregulatoorsus jpt.
Lipiidid täidavad organismis eeskätt energeetilist funktsiooni, talletades ja vabastades energiat. Lipiidide oksüdeerumisel vabaneb kaks korda rohkem energiat (38,9 kJ/g) kui sama koguse sahhariidide või valkude lagundamisel. Lisaks sellele toimivad lipiidid siseelundite ümber amortisaatoritena ja osalevad mitmete bioaktiivsete ühendite sünteesis.


=== Biomolekulid ===
Lipiidide retseptorid ja metabolismirajad esinevad enamikul hulkraksetel organismidel. Bioloogilise tähtsusega lipiidid on näiteks

neutraalrasvad (ehk tõelised rasvad),
õlid,
vahad,
steroidid,
vabad rasvhapped,
fosfolipiidid,
glükolipiidid,
lipoproteiinid,
rasvlahustuvad vitamiinid,
rasvlahustuvad antioksüdandid
ja paljud muud rasvlahustuvad ühendid.


== Lipiidide klassifitseerimine ==
Lipiidid jagunevad liht-, liit- ja tsüklilisteks lipiidideks. Lihtlipiidid on neutraalrasvad ja vahad, liitlipiidide hulka kuuluvad fosfo- ja glükolipiidid, tsüklilised lipiidid on tsükliliste alkoholide baasil moodustuvad lipiidid, näiteks kolesteriidid. Liipiidide rasvhapped võivad olla lineaarse või hargneva ahelaga ning küllastunud või küllastumata. Mida rohkem on lipiidis küllastumata rasvhappeid, seda madalamal temperatuuril see sulab.


=== Lihtlipiidid ===
Lihtlipiidid on rasvad ja õlid, nad koosnevad rasvhapetest ja glütseroolist.


=== Fosfolipiidid ===
Fosfolipiidid sisaldavad ühe rasvhappe asemel fosfaatrühma.


=== Tsüklilised lipiidid ===
Tsüklilisteks lipiidideks nimetatakse tsüklilist tuuma ja hüdroksüülrühma sisaldavaid biomolekule, mille hulka kuuluvad näiteks kaltsiferoolid, sapphapped, südameglükosiidid, steroidhormoonid jpt.
Bioloogilise toime poolest võivad tsüklilised lipiidid olla hormoonid, kofaktorid, antioksüdandid jne.


=== LIPID MAPS klassifikatsioon ===
LIPID MAPS süsteemi järgi klassifitseeritakse lipiidid kaheksasse kategooriasse:

rasvhapped;
glütserolipiidid;
glütserofosfolipiidid;
sfingolipiidid;
steroolid;
prenoolid;
sahharolipiidid;
polüketiidid.


== Vaata ka ==
Külomikronid
Kolesterool
Rasvhapped
Hormoonid
Rasvlahustuvad vitamiinid
Lipoproteiinid
Valgud
Farmakognoosia


== Viited ==


== Välislingid ==
Lipid Classification System, Lipid Maps http://www.lipidmaps.org/data/classification/LM_classification_exp.php