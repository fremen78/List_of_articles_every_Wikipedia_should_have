Mojsije (hebrejski: מֹשֶׁה) bio je jedan od poslanika (proroka) pomenut u svim abrahamskim religijama. Prema hebrejskoj Bibliji, njega je usvojila jedna egipatska princeza, te je u kasnijem životu postao vođa Izraelćana i njihov zakonodavac. Pripisuje mu se da je objavio svetu jevrejsku knjigu Toru. odnosno da ju je dobio od Boga. Jevreji ga nazivaju i Moše Rabenu 
(hebrejski: מֹשֶׁה רַבֵּנוּ), doslovno Mojsije, naš učitelj, te ga smatraju najvažnijim poslanikom (prorokom) u judaizmu. On je i vrlo važna figura u kršćanstvu, dok ga muslimani smatraju jednim od najodabranijih poslanika u islamu (pod arapskim imenom Musa). Također vrlo značajnu ulogu ima i kod pripadnika Baha'i religije, te brojnim drugim sektama među abrahamskim religijama.
Prema Knjizi egzodusa, Mojsije je rođen u vrijeme kada je njegov narod Izraelćani bio robovska manjina čiji broj je postepeno rastao te se tadašnji egipatski faraon uplašio da bi se oni mogli udružiti sa nekim od egipatskih neprijatelja. Jevrejska majka Mojsija, Johaveda, tajno je sakrila Mojsija nakon što je faraon naredio da se ubiju svi novorođeni dječaci među Jevrejima kako bi se na taj način smanjio broj Izraelćana. Međutim, jedna od faraonovih kćerki usvojila je napušteno dijete spasivši ga iz rijeke Nil te je dječak odrastao među porodicom faraona. Nakon što je ubio egipatskog robovlasnika, Mojsije je pobjegao preko Crvenog mora u Midijan, gdje ga je, prema vjerovanju, posjetio anđeo, te s njim razgovarao, skriven iza gorućeg grma na planini Horeb.
Prema Božijim uputama, Mojsije se vratio u Egipat gdje je od faraona zahtijevao da pusti Izraelćane iz ropstva. Prema predanjima, Mojsije nije bio rječit, pa je Bog dopustio da s njim pođe i njegov brat Aron, koji mu je pomagao. Nakon što je Egipat zadesila pošast, Mojsije je poveo svoj narod iz Egipta preko Crvenog mora, te je nakon što su stigli na planinu Sinaj, od Boga dobio Deset zapovijedi. Narednih 40 godina Mojsije je sa svojim narodom lutao pustinjom, gdje je umro prije nego što su stigli u Obećanu zemlju.
Mnogi naučnici smatraju da je Mojsije bio mitska a ne historijska ličnost.


== Reference ==