Moxe, acc Moxe Rabbenu (ivri: מֹשֶׁה רַבֵּנוּ‎, "Moxe nosa ensenior"), es la profeta la plu importante en iudisme e un profeta importante en cristiania, islam, e bahai. En la nara de la biblia, el ia es la xef de la israelis e un legiste, e el es atribuida per la sinco libros prima de la biblia, la tora.
En la iudisme de la rabis, la vive de Moxe estende de 1391 a 1271 aec. San Jeromino ia sujesta 1592 aec, e James Ussher, bispo de Er, ia sujesta 1571 aec, como sua anio de nase. Eruditas vide Moxe como un person de lejenda, ma ance ce lo es posible ce el o algun simil ia esiste.
Seguente la libro de Esodo, Moxe ia nase en un eda en cual sua popla, la israelis, un minoria sclavida, ia crese en cuantia e, como un resulta, la faraon de Egipte ia teme ce los pote alia se con la enemis de Egipte. La madre de Moxe, Jocebed, ia asconde Moxe cuando el ia es un bebe, cuando la faraon ia comanda ce tota fios ivri ta es matada per redui la cuantia de la popla de israelis. Par la compatia de la fia de la faraon, ia salva la bebe de la Rio Nilo. El ia es adotada e elevada par la familia real egiptian. Pos cuando el ia mata un mestre de sclavos ci ia flajeli un ivri, Moxe ia fuji ultra la Mar Roja a Midian, do el ia encontra un anjel de dio, ci parla a el de la interna de un arboreta ardente sur Monte Horeb, cual Moxe ia vide como la Monte de Dio.
Dio ia comanda ce Moxe reveni a Egipte per comanda la relasa de la israelis de sclavia. Moxe ia dise ce el no es bonparlante, donce Dio ia permete ce Aron, la frate plu vea de Moxe, ta deveni sua representor. Pos la Des Pestas, cual Dio ia envia e Egipte per mostra sua potia, Moxe ia condui la israelis estra Egipte e ultra la Mar Roja (un ata nomida la esodo). Pos sua evade, los funda se a Monte Sinai, do Moxe ia reseta la Des Comandas de Dio, enscriveda sur du tabletas. Pos 40 anios de vaga en la deserto, Moxe ia mori con un vista de la Pais Prometeda sur Monte Nebo.