Bizancana Imperio (en moderna Greka: Βυζαντινή αυτοκρατορία) esas la nomo donita ad l'un ek la du stati qui formacesis pos la divido di Romana imperio dum la 4ma yarcento: La Romana imperio del Oriento (Latine: Imperium Romanum Orientale, en mezepokala Greka Ἀνατολική Βασιλεία Ῥωμαίων / Anatolikè Basileía Rhômaíôn), kun chef-urbo en Konstantinoplo, olim nomizita "Bizanco".
Dum fino dil 3ma yarcento, l'imperiestro Dioklecianus dividis  Roman imperio en du. La divido divenis definitiva pos la morto di Theodosius la 1ma, en 395. Romana imperio dil Ocidento desaparis en 476, ma Bizanco duris existar dum preske mil yari pluse, til la konquesto di Konstantinoplo dal Otomani en 1453.
L'imperio havis lua maxima extenso dum la regno dil imperiestro Justinianus la 1ma (527 til 565). Justinianus konquestis la insuli weste de Mediteraneo (Sardinia, Korsika, Baleari), l'anciena romana provinco Africa e la sudo di Iberia, qua divenis la provinco di Spania.