Le Cruciadas esseva un serie de guerras religiose facite per plure nationes in Europa christian, specialmente Francia e le Sacre Imperio Roman, con le scopo de obtener controlo christian del Terra Sacre. Le major parte del cruciadas durava quasi duo seculos, inter 1095 a 1291; altere campanias in Espania e le est de Europa continuava usque le seculo 15. On guerreava principalmente contra musulmanes, ma altere campanias esseva facite contra slavos pagan, judeos, le Ecclesias orthodoxe grec e russe, mongolicos, catharos, hussitas, waldenses, borussos, e inimicos politic del papas. Illes que luctava in iste guerras  faceva votos e recipeva penitentias pro peccatos passate in recompensa. Le cruciadas habeva originalmente le scopo de reprender Jerusalem e le Terra Sacre del regno moslem e esseva facite in responsa a un appello del Imperio byzantin pro adjuta contra le expansion del turcos seljuk in Anatolia.
Le Cruciadas habeva impactos politic, economic, e social, inter quales alcunes ja habe un influentia in tempores moderne. A causa del conflictos interne inter le regnos christian e altere poteres politic, alcun cruciadas esseva divertite de su scopo original, como le Quarte Cruciada, que resultava in le sacco de Constantinopole e le partition del Imperio byzantin inter le Republica de Venetia e le cavalleros del Cruciada. Le Sexte Cruciada esseva le prime cruciada que faceva vela sin le benediction official del papa. Le None Cruciada marcava le fin del cruciadas in le Oriente Medie.


== Referentias ==