Kruco-milito esis milito per quo west-Europana Kristani entraprezis liberigar Palestina de Islamani dum la 11ma, 12ma e 13ma yarcenti. Motivo por krucomiliti esis en rezurektanta entuziasmo ekleziala, volo di noblaro por aventuro ed en ekonomikala problemi di stati. Pilgrimo-voyaji a Santa Lando esis dum mezal epoko frequa, ma kande Seldjukidi konquestis ye 1070 Palestina, Islamani komencis persekutar pilgrimeri. Cezaro di Est-Roma Alexios 1ma pregis helpo de west-Europani kontre Seldjuki, e pro to, ye 1095 la papo Urbanus la 2ma sugestis en sinodo, en Clermont, ekirar a milito (kampaniar?) pro liberigar Santa Tombo en Palestina. Dum yarcenti on igis multa krucala kampanii. La skopo di militi ne esis obtenita e Palestina esis sub regno di Islamani multa yarcenti. En 1291 lasta loko di Kristani en Palestina, Akkon, falis en manui di Islamani.
En Skandinavia, Suedia igis nemulta milital expedicioni a Finlando dum 12ma e 13ma yarcento. Anke ca expedicioni esas nomizata kruco-militi pro ke papo sugestis Kristana reji di Suedia forsante konvertar pagana tribui en Finlando e Baltia. Vere oli esis nur konquesto-militi.


=== Krucomilito di vulgara homi ===
1096. Vulgara homi ekiris a Minor-Azia.


=== Unesma krucomilito ===
Ol eventis de 1096 til 1099, e rezultis la konquesto di Ierusalem.


=== Duesma krucomilito ===
1147–1149. Krucomiliteri sukombis e retrovenis heme.


=== Triesma krucomilito ===
1189–1192. Krucomiliteri konquestis Akkon 1191.


=== Quaresma krucomilito ===
1202–1204. Krucomiliteri konquestis e spoliis Konstantinoplo.


=== Krucomilito di filii ===
1212. Mili de filii ekiris de Francia e Germania. Parto mortis sur voyo e parto falis en manui di pirati qui vendis filii kom sklavi.


=== Kinesma krucomilito ===
1228–1229 rejo di Germania Fredrik 2ma sucesis e divenis rejo di Jerusalem.
Ultempe anke ca nesucezoza kampanii esas konsiderata kom parto di kinesma krucomilito: 1217–1218 rejo di Hungaria András la 2ma di Hungaria militis en Siria sen ula vinko. 1218–1222 krucomiliteri atakis Egiptia sen ula vinko.


=== Sisesma krucomilito ===
1248–1254 rejo di Francia Louis la 9ma la Santa kampaniis. Il esis kaptita en Egiptia.


=== Sepesma krucomilito ===
1270 rejo di Francia Louis la 9ma la Santa ekiris a Tunisia. Ube granda parto di krucomiliteri mortis pro pesto.