Il bal e je une schirie di moviments stabilîts prime o spontaniis che a van daûr une musiche o un ritmi. Il bal al è spes dome une forme di divertiment, ma al pues ancje vê un fuart contignût artistic (balet classic) o jessi une espression storiche e sociâl di une popolazion (danzis folcloristichis). In ciertis societâts umanis il bal al pues ancje vignì doprât par fins propiziatoriis, spirituâi o religjôs.


== Storie dal bal ==
La origjin dal bal e je une vore antighe. I antropolics a pensin che za i popui primitîfs a compagnassin i lôr rituâi cun cualchi tip di moviment ritmic che al fâs pensà a cualchi forme di bal elementâr. Dal rest la stesse robe si pues cjatà a zornade di vuê in chês popolazions, par esempli de Amazonie o dal Borneo, che a son restadis a un disvilup no moderni.
Te etât di mieç il bal al à vût un periodi di grande decjadence e al jere viodût mâl de Glesie. Dome cul rinassiment al à tornât a vê considerazion. Cun Catarine de Medici al è rivât de Italie te cort francese. 
In France al nassarà il balet classic cu l'Académie Royale de Danse tal 1661.
Tal ‘700 a tachin a nassi i prins bai de societât borghese come la cuadriglie, la mazurche, la polche e il valzer. Tai prins dal ‘900 si àn dai bai impensabii prime di alore come il francês Cancan e l’argjentin Tango. Chest ultin al à viert la strade a une schirie di bai che a rivaran de Americhe par dut il secul come il fox-trot, il cha cha cha, il tip tap, il twist, il boogie woogie.


== Il bal in Friûl ==
Il bal tradizionâl in Friûl al à vût in passât une vore di impuartance. I studis di Gilberto Pressaco a àn mostrât come il bal al fos impuartant tai rituâi dal Patriarcjât e chest in contrast cun la aversion pal bal de glesie romane. 
La impuartance de danze sacre e je une carateristiche de Glesie di Aquilee che a je simile a che de Glesie di Alessandrie di Egjit e che a podarès derivâ dal comun evangjelizadôr Sant Marc. 
Dal XVI secul e vê une grande difusion in dute Europe, partint dal Friûl, la danze clamade furlana. Fra i altris an componerin cualchidune Bach, Coperin e Ravel.


== Tips di Bal ==

boogie woogie
cancan
cha cha cha
cuadrilie
flamenco
fox-trot
furlana
mazurche
merengue
polche
rock acrobatic
rumba
salsa
sambe
sirtaki
tango
tarantele
tip tap
twist
valzer