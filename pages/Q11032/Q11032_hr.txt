Novine su tiskani mediji koji objavljuju razne vijesti iz društvenog, političkog, kulturnog i sportskog života, izvještavaju o dnevnim događajima, donose priče, romane u nastavcima i stripove, objavljuju oglase, reklame itd. Novinari su ljudi koji su za svoj poziv odabrali pisanje za novine.  Djelatnost pisanja i izdavanja novina naziva se novinarstvo ili žurnalistika (francuski: journal [žurna'l]= novine)


== Vrste novina ==
Dnevne novine su novine koje izlaze svaki dan. Ponekad se nazivaju i dnevnicima, a jedno od neophodnih obilježja treba im biti ažurnost. Njihova glavna svrha je obavještavanje o bitnim događajima jučerašnjeg dana. Novinska izdanja također mogu izlaziti tjedno, polumjesečno, mjesečno ili godišnje. Učestalost izlaska pojedinog novinskog izdanja ovisi najviše o njegovu sadržaju. Novinska forma tjednika najčešće odgovara političkim, vjerskim ili kulturalnim izdanjima koja tako pokrivaju više zbivanja i daju dublji i složeniji pregled pojedinog događaja, društvene pojave i slično. Forma mjesečnika najčešće obuhvaća razne specijalizirane časopise koji pokrivaju raznorazna područja.
U pisanju tekstova za novine, školovani novinari izražavaju se specifičnim oblicima izražavanja, nazvanim novinski rodovi.

Tradicionalne novinarske rubrike su: unutrašnja politika, društvo, ekonomija, crna kronika i kriminal, kultura i zabava, sport, mediji, feljtoni, pisma čitatelja.


== Stil pisanja ==
U tiskanim medijima njeguju se sljedeće osobine:

zamjetna pismenost (opća i novinarska),
dobro poznavanje materije o kojoj se piše,
sveobuhvatnost teme i obrada sa svih aspekta,
razumljivost, zanimljivost i atraktivnost.


== Proizvodnja i utjecaj tehnologije ==
Tri bitne faze u proizvodnji novina su:

novinarska
tiskarska
prodajna
Sve tvore jednu cjelinu i povezane su u vremenskom slijedu. Karakteristike dnevnih novina možemo poredati u dvije osnovne skupine:

uređivačke karakteristike, koje se dijele na uredništva rubrika, i grafičko-tehničke karakteristike,
tehničke karakteristike, koje podrazumijevaju korištenje materijala i korištenje tehnike.
Uređivačke karakteristike, uredništva rubrika:

prikupljanje informacija (tekst, slika...)
raspored i odabir informacija po stranicama i rubrikama:
prva stranica (najave, naslovi, ilustracije, oglasi),
vanjska politika,
unutarnja politika,
kultura,
gradska ili regionalna rubrika,
sport,
crna kronika,
feljtoni,
dnevni događaji (kino, izložbe, TV raspored, radio, program),
oglasi (mali poslovni, cjelostranični),
prilozi po danima, tjednima


== Hrvatske novine ==
Il Regio Dalmata – Kraglski Dalmatin, prve su novine na hrvatskom jeziku. Te hrvatsko-talijanske upravno-političke tjedne novine, službene novine francuske uprave u Dalmaciji, izlazile su u Zadru, svake subote od 1806. do 1810. 


== Vidi još ==
Večernji list
Jutarnji list
24sata
21. stoljeće
 Telegram


== Izvori ==


== Vanjske poveznice ==