Diplomat (z franc. diplomate < diplomatique – „týkajúci sa [medzinárodných] dokumentov“ < lat. diplomaticus – „súvisiaci s listinami“) alebo diplomatický zástupca je štátny úradník poverený zastupovaním svojho štátu pri medzinárodných stykoch. Výraz kariérny diplomat označuje diplomata, ktorý prešiel všetkými stupňami diplomatických funkcií (na rozdiel napr. od osoby z prostredia mimo zahraničnej služby, ktorá bola vymenovaná do funkcie veľvyslanca). Výraz diplomacia v užšom zmysle označuje aj diplomatický personál (diplomatický zbor, diplomatov ako celok) alebo povolanie diplomata.
V medzinárodnom práve upravuje postavenie, práva a povinnosti diplomatov Viedenský dohovor o diplomatických stykoch z 18. apríla 1961 a Viedenský dohovor o konzulárnych stykoch z roku 1963.


== Diplomatické hodnosti ==
Zahraničná služba Slovenskej republiky používa nasledovné diplomatické hodnosti (v poradí od najnižšej, podľa stupňov):

nižší stupeň:
atašé,
tretí tajomník,
stredný stupeň:
druhý tajomník,
prvý tajomník,
vyšší stupeň:
radca,
radca-minister,
veľvyslanec.


== Diplomatické funkcie ==
Podľa medzinárodných dohovorov sú ustálené štyri skupiny diplomatov:

(mimoriadni a splnomocnení) veľvyslanci, (apoštolskí) nunciovia a iní vedúci diplomatických misií,
vyslanci, splnomocnení ministri a internunciovia,
ministri-rezidenti (dnes prakticky už nepoužívaná)
chargé d’affaires:
ad interim (dočasne, v neprítomnosti veľvyslanca),
ad permanens, en pied (pri narušených vzťahoch medzi štátmi, keď nie je záujem o styky na vyššej úrovni).


== Referencie ==


== Iné projekty ==

 Wikicitáty ponúkajú citáty   od alebo o Diplomat
 Commons ponúka multimediálne súbory na tému Diplomat