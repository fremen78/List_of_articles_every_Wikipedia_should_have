Hip hop térã rap ha'e pupoty heñói va'ekue Amérika Retãvorekuéra Joajúpe umi tapichakuéra pirehũva apytépe oikóva tavapýpe hérava Bronx amo Táva Nueva York-pe arykuéra 1970 javeve. Ojejapo purysýi jojávagui (ritmo) jepivénte oñembojehe'áva rrapéo purahéi reheve, ha'éva oñemongetávo opurahéi ha osegi aja purysýi jojávare. Ko pupoty ou upe ojeheróva hip hop arandupýgui, ojejapóva irundy mba'égui ha'éva: rrapéo, DJ/scratching (mba'epujere mbopuha oiporúva), break dance (jeroky) ha graffiti (ta'anga ha jehai ojejapóva ogykére).
Ko pupoty oñepyrũ arykuéra 1970 jave, oñemoherakuãvévo umi arete ha vy'aha guasu ojejapóva tavapýpe Nueva York-pe, tuichaitépe tapichakuéra pirehũva apytépe oiko va'ekue Bronx-pe. Umi vy'ahápe, DJ kuéra ombopu purahéi ojeikuaaitéva oiporúvo mokõi mba'epujere mbopuha ha peteĩ purahéi jehe'aha, upéicha ikatu hikuái ombojehe'a oipotaháicha mokõi purahéi. Ary 1979 javénte oguahẽ ko pupoty ta'angambyry ha puhoépe, heta ohechagíva hese ha ndohechakuaái ichupe peteĩ pupoty teéva ramo.
Arykuéra 1980 ha 1990 pahápe tuichaiterei ojeikuaa oparupi ko pupoty ha herakuãve ohóvo, oñepyrũ avei ojehecha oñembojehe'aha ambue pupoty rehe ha'éva neo soul, nu metal ha R&B. Jepivénte hip hop puraheikuéra omombe'u ijapohára rekove, rembipota ha rekoha rembiasa'asy. Trap ha mumble rap ha'e pupoty heñói va'ekue hip hop-gui ha ko'ãga oñehenduite oparupi avei.


== Mandu'apy ==