Maailma Kaubandusorganisatsioon (inglise keeles World Trade Organization, WTO) on rahvusvaheline organisatsioon, mis reguleerib riikide omavahelist kaubandust.
Maailma Kaubandusorganisatsioon loodi 1995. aastal Üldise Tolli- ja Kaubanduskokkuleppega (General Agreement on Tariffs and Trade, GATT) ühinenud riikide baasil.
Maailma Kaubandusorganisatsioonil on 164 liikmesriiki ja 23 vaatlejaliiget, kellest enamik taotleb liikmestaatust. Vastavalt põhikirjale peavad vaatlejaliikmed (ainsa erandina Vatikan) 5 aasta jooksul vaatlejaliikmeks saamisest alustama liitumisläbirääkimisi.
Maailma Kaubandusorganisatsiooni kõrgeim organ on ministrite konverents, mis koguneb üle aasta. Organisatsioonil on ka üldnõukogu, mis rakendab konverentsil vastu võetud põhimõtteid ja vastutab igapäevase haldamise eest, ning peadirektor, kelle määrab ametisse konverents.
Maailma Kaubandusorganisatsiooni peadirektor on alates 2021. aasta märtsist Ngozi Okonjo-Iweala. 2013. aasta septembrist 2020, aasta augustini oli peadirektor Roberto Azevêdo. Organisatsiooni peakorter asub Šveitsis Genfis.
Põhimõtteliselt on kõigi otsuste vastuvõtmisel igal riigil võrdselt 1 hääl. Tegelikult ei ole niisuguseid hääletusi veel kunagi toimunud. Otsuste tegemisel on alati jõutud konsensusele. Selle puuduseks on väga suur otsustamiseks kulunud aeg. Otsused kipuvad olema ka nii üldsõnalised, et neid on võimalik mitmeti tõlgendada.
Suurima majandusega riik, mis ei kuulu Maailma Kaubandusorganisatsiooni, on Iraan.
Eesti liitus Maailma Kaubandusorganisatsiooniga 13. novembril 1999.
Maailma Kaubandusorganisatsiooni ametlik hoiuraamatukogu Eestis on Eesti Rahvusraamatukogu.


== Maailma Kaubandusorganisatsiooni peadirektorid ==
Peter Sutherland, 1995
Renato Ruggiero, 1995–1999
Mike Moore, 1999–2002
Supachai Panitchpakdi, 2002–2005
Pascal Lamy, 2005–2013
Roberto Azevêdo, 2013–2020
Ngozi Okonjo-Iweala, alates 2021


== Viited ==


== Välislingid ==

Maailma Kaubandusorganisatsiooni koduleht
WTO väljaanded Eesti Rahvusraamatukogus