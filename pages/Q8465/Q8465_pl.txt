Wojna domowa – konflikt zbrojny, w którym stronami są obywatele jednego państwa, członkowie plemienia lub grupy etnicznej. Wojna domowa jest częstą przyczyną osłabienia państwa czy plemienia.


== Charakterystyka ==
Charakterystyczne dla wojny domowej są:

zasięg prowadzonych działań (zamknięty w granicach określonego państwa),
zaangażowane w niej podmioty (należące do tego samego państwa czy narodu).
O wybuchu wojny domowej decydują różne przyczyny, podłożem zawsze jest silny konflikt społeczny lub polityczny. Może to być:

gwałtowny konflikt ekonomiczny między różnymi grupami społecznymi,
konflikt pomiędzy społecznościami religijnymi czy etnicznymi,
rewolucja,
zamach stanu,
walka o władzę.
Od wojny o zdobycie władzy w państwie odróżniana jest wojna secesyjna, mające na celu oderwanie części terytorium państwa.
Państwa nękane licznymi wojnami domowymi często były osłabione i narażone na zewnętrzne ataki, na przykład Rzeczpospolita Obojga Narodów.


== Prawo międzynarodowe ==
Konwencja zawarta w Londynie z 1933 mówi, iż usprawiedliwieniem agresji na inne państwo nie mogą być  żadne względy natury politycznej, wojskowej, gospodarczej lub innej a w tym m.in. rzekome braki jego administracji; zamieszki wywołane przez strajki, rewolucje, kontrrewolucje lub wojny domowe.
II Protokół Genewski z 1977 o ochronie ofiar niemiędzynarodowych konfliktów zbrojnych uzupełniający wspólny dla czterech Konwencji Genewskich z 1949 art. 3 ma zastosowanie do wszystkich konfliktów zbrojnych, które nie są objęte artykułem 1 Protokołu dodatkowego, dotyczącego ochrony ofiar międzynarodowych konfliktów zbrojnych (I Protokół 1977) i które toczą się na terytorium wysokiej umawiającej się strony między jej siłami zbrojnymi a rozłamowymi siłami zbrojnymi lub innymi zorganizowanymi uzbrojonymi grupami, pozostającymi pod odpowiedzialnym dowództwem i sprawującymi taką kontrolę nad częścią jej terytorium, że mogą przeprowadzać ciągłe i spójne operacje wojskowe oraz stosować niniejszy protokół.
Konwencja ONZ o zwalczaniu rekrutacji, wykorzystania, finansowania i szkolenia najemników z 1989 r. w art. 1 zalicza do najemników osoby, które w jakiejkolwiek  sytuacji zostały specjalnie zwerbowane w kraju lub za granicą w celu wzięcia udziału w zbiorowym akcie przemocy (concerted act of violence) mającym na celu obalenie rządu lub naruszenie w inny sposób porządku konstytucyjnego w państwie albo naruszenie integralności terytorialnej państwa (a przy tym spełnia inne wymienione tam wymogi, w tym udział w omawianym przedsięwzięciu z chęci zysku).
Konwencja UNESCO o ochronie dóbr kultury w razie konfliktu zbrojnego (1954) głosi, że w razie konfliktu zbrojnego nie posiadającego charakteru międzynarodowego, a powstałego na terytorium jednej ze stron konwencji, każda ze stron konfliktu będzie zobowiązana stosować co najmniej postanowienia konwencji, dotyczące poszanowania dóbr kulturalnych (art. 19).
W ramach OPA obowiązują w sprawie wojen domowych dwie umowy regionalne:

Konwencja panamerykańska o prawach i obowiązkach państw w razie wojny domowej podpisana w Hawanie 20 lutego 1928. Strony zobowiązane są  zapobiec przekraczaniu granic, w celu udziału w walce, przez ich obywateli lub zamieszkałych na ich terytorium cudzoziemców. Rebelianci przekraczający granicę powinni być rozbrajani i internowani. Handel bronią i materiałami wojennymi jest dopuszczalny wyłącznie z rządem tłumiącym rebelię, natomiast wobec rebeliantów obowiązują zasady neutralności. Uznanie przez walczący z rebelią rząd statków rebelianckich za pirackie nie jest wiążące dla innych państw. Statek taki w razie zawinięcia do obcego portu powinien być zwrócony rządowi, jednak rebelianci są traktowani jak uchodźcy.
Protokół uzupełniający Konwencję z 1928 podpisany w Waszyngtonie 5 stycznia 1957. Precyzuje zakazy dostarczania broni dla rebeliantów.


== Zobacz też ==

Wojna Rzymu ze sprzymierzeńcami 91–88 p.n.e.
Wojna domowa Cezara z Pompejuszem 49–45 p.n.e.
Rzymska wojna domowa 312–324
Pięć Dynastii i Dziesięć Królestw w Chinach 907–979
Pierwsza wojna baronów w Anglii 1215–1217
Druga wojna baronów w Anglii 1264–1267
Wojna domowa w Bizancjum 1321–1328
Wojna domowa w Bizancjum 1341–1347
Wojna z Uniami w Kastylii 1347–1348
I kastylijska wojna domowa 1366–1369
Osmańska wojna domowa 1402–1413
Wojny husyckie w Czechach 1419–1434
Wojna o sukcesję moskiewską 1425–1453
II kastylijska wojna domowa 1437–1445
Wojna Dwóch Róż w Anglii 1455–1485
Katalońska wojna domowa 1462–1472
Wojny religijne we Francji 1562–1598
Angielska wojna domowa 1642–1651
Rokosz Lubomirskiego 1665–1666
Wojna domowa na Litwie 1700
Wojna domowa w Polsce 1704–1706
Konfederacja barska 1768–1772
Portugalska wojna domowa liberałów z miguelistami (1828–1834)
Wojny karlistowskie w Hiszpanii 1833–1840, 1846–1849, 1872–1876
Wojna secesyjna w USA 1861–1865
Rewolucja meksykańska 1910–1920
Wojna domowa w Rosji 1917–1922
Wojna domowa w Finlandii 1918
Irlandzka wojna domowa 1922–1923
Chińska wojna domowa 1927–1937, 1946–1949
Hiszpańska wojna domowa 1936–1939
Wojna domowa w Grecji 1946–1949
Wojna domowa w Laosie 1953–1975
Wojna domowa w Kolumbii 1964–2016
Wojna domowa w Kambodży 1970–1975
Wojna domowa w Etiopii 1974–1991
Wojna domowa w Libanie 1975–1990
Wojna domowa w Angoli 1975–2002
Wojna domowa w Afganistanie 1978–1992
Wojna domowa w Salwadorze 1979–1992
Wojna domowa w Peru 1980–2002
Wojna domowa w Sri Lance 1983–2009
Wojna domowa w Rwandzie 1990–1993
Wojna w Chorwacji 1991–1995
Wojna domowa w Algierii 1992–2002
Wojna w Bośni 1992–1995
Wojna domowa w Tadżykistanie 1992–1997
Wojna domowa w Kongu od 1996
Wojna domowa w Republice Środkowoafrykańskiej 2004–2007 i od 2012
Wojna domowa w Libii 2011 i jej ciąg dalszy 2014–2020
Wojna domowa w Syrii od 2011
Wojna domowa w Mali 2012–2014
Wojna domowa w Sudanie Południowym 2013–2020
Wojna domowa w Iraku 2014–2017
Wojna domowa w Jemenie od 2015


== Przypisy ==


== Bibliografia ==
Słownik polityki, pod redakcją Marka Bańkowicza, Wiedza Powszechna, Warszawa 1996.