Sitruspuut (Citrus) on ruutakasvien (Rutaceae) heimoon kuuluva suku, jonka monia lajeja viljellään hedelmiensä eli sitrushedelmien tuottamiseksi. Tärkeimpiä viljelyalueita ovat subtrooppisilla ja trooppisilla vyöhykkeillä sijaitsevat Etelä-Kiina, Välimeren seutu (erityisesti Espanja, Italia ja Kreikka), Israel, Etelä-Afrikka sekä osat Keski- ja Etelä-Amerikasta.
Sitruspuut ovat ainavihantia nahkealehtisiä puita, jotka kasvavat noin 5–15 metriä korkeiksi. Puut kukkivat keväisin vaalein kukin. Hedelmät ovat monilohkoisia. Hedelmien kypsyminen saattaa usein kestää yli vuoden, minkä vuoksi puussa voi olla samaan aikaan sekä kukkia, raakileita että hedelmiä. Tarkassa kasvitieteellisessä määrittelyssä sitrushedelmät ovat marjoja, sillä niiden hedelmälohkoissa on useampi kuin yksi siemen.


== Lajeja ==
Eri tutkijat eivät ole yksimielisiä siitä, kuinka monta lajia Citrus-sukuun kuuluu. Asian selvittämistä vaikeuttaa lajien helppo risteytyminen keskenään. On arveltu, että suvun kolme kantalajia olisivat sukaattisitruuna, pomelo ja mandariini, ja että kaikki muut olisivat syntyneet näiden risteytyminä. Nämä kantalajit esiintyvät Itä-Aasiassa myös villeinä, useimmat muut tunnetaan ainoastaan viljeltyinä. Greipin tiedetäänkin varmuudella syntyneen appelsiinin ja pomelon risteytymänä.
Seuraavia pidetään yleisesti omina lajeinaan:

limetti (Citrus aurantiifolia)
pomeranssi eli hapanappelsiini (Citrus aurantium)
bergamotti (Citrus bergamia)
sitruuna eli mehusitruuna (Citrus limon)
pomelo (pummelo) (Citrus maxima)
sukaattisitruuna (Citrus medica)
mandariini (Citrus reticulata)
appelsiini (Citrus sinensis)
Tavallisimpia sitruspuiden risteymiä ovat:

Citrus × junos
Citrus × latifolia – persianlimetti
Citrus × paradisi – greippi
Citrus × tangelo – rumeliini eli tangelo eli ugli
Läheistä sukua sitruspuille ovat myös pienihedelmäiset fortunellat (Fortunella), jotka risteytyvät sitruspuiden kanssa. Risteymäsuku on kumkvatit (× Citrofortunella), ja siihen kuuluvat limekvatti eli pikkulimetti (× Citrofortunella floridana) sekä kumkvatti eli kääpiösitrus (× Citrofortunella microcarpa).


== Lähteet ==


== Aiheesta muualla ==
Suomen Lajitietokeskus: Sitruspuut (Citrus)
Finto: Kassu – Kasvien suomenkieliset nimet: Citrus
United States Department of Agriculture (USDA): Citrus (englanniksi)
Dr. Duke's Phytochemical and Ethnobotanical Databases: Citrus spp. (Arkistoitu – Internet Archive) (englanniksi)
Pherobase: Floral volatiles of Genus Citrus (englanniksi)