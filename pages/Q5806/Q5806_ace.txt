Meukah (bahsa Arab: مكة‎. Lam koordinat 21.27 N-39.49 E, 3 jeuëm nibak titék NOL), saboh banda nyang na di tanöh Arab. Di banda nyoëkeuh geupeugèt Ka'bah (bahsa Arab: الكعبة‎‎) seubagoë kiblat (bahsa Arab: قبلة‎) keu ureuëng Éseulam.


== Tarèh ==

Yôh goh maju lagèë nyang ka na lawét nyoë, kuta Meukah asaijih nakeuh saboh aluë nyang hana jitimoh meubacut pih teunaman, seuhingga hana soë tém tinggai atawa peugot rumoh di sinan. Teuma dudoë 'oh lheuëh trôk Nabi Ibrahim, barô teumpat nyan ka mulai ramè ureuëng jiteuka keunan. Kareuna ka na mata ië nyang jiteubiët nibak bumoë nyang cukôp le, sép keu mandum ureuëng nyang peureulèë keu ië. Ië nyang jiteubiët nyan geupeunan ië Mon Zamzam, nyang jiteubiët bak watèë manyak Nabi Ismail geujeumeuluëng, geumoë geulakèë ië kareuna ka grahgeuh.
Jinöe kuta Meukah ka maju, seupeunoh thôn sabé ramè sabab le that-that ureuëng jak kunjông, leubèh-leubèh lom bak musém haji. Bangunan-bangunan pih le nyang ka meutamah. Masjidil Haram pih ka padum-padum go geupeuluwah, hotel-hotel teumpat dom jama'ah haji pih meutamah. Le that bangunan di sinan.
Lam kawan bangunan nyang na di Meukah, nakeuh saboh bangunan nyang geupeunan Baytul 'Asyiy (bahsa Arab: بيت الأشي‎), areutijih rumoh ureuëng Acèh, nyan rumoh nyang geuwakeuëh keu jama'ah haji ureuëng Acèh.