Mekka er en by i Saudi-Arabia og det helligste stedet i islam. Det var fødestedet til profeten Muhammed, som senere ble Allahs sendebud. Muslimer vender seg mot Mekka i bønn, og å besøke byen er en viktig del av religionen. Under hadsj kommer to til tre millioner pilegrimer til Mekka. 
I Mekka ligger Kaba, helligdommen som inneholder den svarte steinen, på den andre plassen inne i moskéen Al-haram. I byen ligger også verdens tredje høyeste bygning per 2021, den 609 meter høye Abraj Al Bait.


== Etymologi ==
Mekka har i lang tid vært den norske stavemåten for islams hellige by. Ordet er transkribert fra arabisk og har blitt en del av det norske språket.
Ordet Mekka brukes i dag ikke bare for byen i Saudi-Arabia. Mekkas rolle som den viktigste byen innenfor islam har gjort at navnet benyttes som begrep også for å beskrive andre steder av stor betydning innen ulike emneområder. Las Vegas beskrives for eksempel som «et Mekka for gamblere», og Nashville kalles «countrymusikkens Mekka».
I et forsøk på å unngå slike sammenligninger med den hellige byen besluttet den saudiske regjeringen på 1980-tallet å bestemme at en ny transkripsjon skulle anvendes som offisielt navn, 'Makkah al-Mukarramah', noe som også ligger nærmere arabisk. Makkah har hittil ikke fått særlig gjennomslag i norske medier eller i norsk språkbruk.


== Historie ==
Mekka ligger i Hijaz-ørkenen ikke langt fra Rødehavet. Også før Muhammeds tid var den en viktig by. Den lå langs den arabiske handelsveien for krydder og røkelse som gikk sørfra til Egypt, Jidda, Persiabukta og Mesopotamia.
Muslimsk tradisjon forteller at kjøpmannen Mohammed så engelen Gabriel i ørkenen utenfor Mekka for første gang i 609. Han tok til å preke den nye religionen islam, men få av de som bodde i Mekka lot seg lokke. Til slutt måtte han flykte herfra til Medina. I 630 kom Mohammed tilbake som lederen for en muslimsk hær på omkring 10 000 mann. Byen overgav seg raskt uten kamphandlinger. Innbyggerne ble mildt behandlet, og Mohammed krevde kun at de hedenske gudebildene ved Kaba skulle fjernes. Byens tidligere leder, Abu Sufyan, valgte selv å konvertere til islam, og størstedelen av innbyggerne fulgte hans eksempel.


== Geografi ==
Mekka ligger på en høyde av 280 m over havet, og omtrent 80 km inn i landet fra Rødehavet. Det sentrale Mekka ligger i en forsenkning mellom to fjellkjeder. Området inneholder dalen Al Taneem, Bakkahdalen og dalen Abqar. Dette fjellandskapet har definert den moderne utvidelsen av byen. Sentrum i byen ligger i Masjid al-Haram-området, som ligger noe lavere enn resten av byen. Området rundt moskeen utgjør gamlebyen, hvor de viktigste gatene er Al-Mudda'ah og Sūq al-Layl nord for moskeen, og As-Sūg Assaghīr i sør. Da saudiaraberne utvidet den store moskeen i sentrum av byen ble det som en gang var hundrevis av hus erstattet med brede avenyer og torg. Tradisjonelle boliger er bygget av lokal stein og er generelt to til tre etasjer høye. Det totale arealet av Mekka i dag er 1 200 km².


=== Klima ===
Mekka har et ekstremt tørt klima. I motsetning til andre saudiarabiske byer beholder Mekka den varme temperaturen også om vinteren, som kan variere fra 20 °C ved midnatt til 40 °C om ettermiddagen. Sommertemperaturene anses som ekstremt varme og kan komme opp i 50 °C om ettermiddagen og 30 °C på kvelden. Det kan falle små mengder regn, som oftest mellom november og januar.


== Demografi ==
Mekka har en høy befolkningstetthet og den bofaste befolkningen lever først og fremst i gamlebyen og arbeider i næringer knyttet til de besøkende pilegrimene. Pilegrimene som besøker byen har en blandet bakgrunn og kommer i stor grad fra Afrika, Midtøsten, Sørøst-Asia og Europa. Mange pilegrimer har slått seg ned i Mekka, dette har gjort at byen har en mer blandet befolkning enn andre deler av Saudi-Arabia. I tillegg har oljeboomen i etterkrigstiden ført til en stor andel gjestearbeidere.


== Mekka og islam ==

Mekka er siden denne tiden blitt den viktigste byen i islam. Siden hendelsene i Mekka stammer fra tiden før skillet mellom sjia- og sunniislam er den hellig for begge retningene. Al-haram-moskeen blir regnet som det helligste stedet i verden.
En av de fem søylene i religionen er å besøke Mekka minst én gang i livet, under hadj. Muslimer som har råd kan besøke byen årlig, men innreisen til landet er blitt begrenset de siste årene for å hindre for store folkemengder.
En pilegrimsreise til Mekka utenfor hadj-måneden dhu al-hidja er også en hellig handling som blir kalt umra. De fleste som foretar reisen foretrekker å dra i løpet av Hadj.
I Mekka besøker pilegrimene Kaba, regnet som Guds hus, og den hellige zamzamkilden. De drar også gjerne til landsbyen Mina og Arafatåsen i nærheten.


== Mekka og ikke-muslimer ==

Mekka blir regnet som så hellig at byen er forbudt område for ikke-muslimer. Likevel har flere slike lurt seg inn forkledd som muslimer. En av de best kjente er den engelske eventyreren Richard Burton, som tok seg inn i byen i 1835. Han fortalte senere om opplevelsene sine i Personal Narrative of a Pilgrimage to Al Madinah and Meccah.
Ettersom bilde og fjernsynsoverføringer fra byen er blitt vanlige, har flere ikke-muslimer fått innblikk i de tidligere så hemmelige ritualene.


== Tragedier ==
Flere dødsulykker har funnet sted i forbindelse med de store menneskemengdene som samler seg i Mekka under hadj. Den verste skjedde i 1990 da 1 426 ble trampet i hjel i en tunnel. Liknende ulykker i 1994, 1998 og 2004 drepte 270, 180 og 251 hver. Myndighetene i Saudi-Arabia prøver å hindre flere slike hendelser ved å sette grenser for hvor mange som får besøke landet og overvåke folkemassene under hadj. Likevel kan det stadig skje ulykker, som i 2006, da et blokkhus falt sammen og drepte 76.
Mekka har også vært utsatt for terrorisme og religionspolitiske demonstrasjoner. I 1989 drepte bomber i Al-haram-moskeen én pilegrim mens sammenstøt mellom antivestlige demonstranter og saudiarabiske sikkerhetsstyrker førte til at rundt 400 døde.


== Referanser ==


== Eksterne lenker ==
Offisielt nettsted 
(en) Mecca – kategori av bilder, video eller lyd på Commons