Mekka IPA: [ˈmɛkə] vagy Makkah IPA: [ˈmækə] (teljes nevén: Makkah al-Mukarramah IPA: Arabul: مكة المكرمة) metropolisz Szaúd-Arábia nyugati részén, a Vörös-tengertől 80 kilométerre. Mekka Mohamed próféta szülőhelye, ezért a muszlim hitűek első számú zarándokhelye. A Korán szerint minden muzulmán hívőnek – ha módja van rá – életében legalább egyszer el kell zarándokolnia oda.


== A város ==
Mekka Hedzsa arab tartomány fővárosa, az iszlám világ legszentebb helye. 277 m-es tengerszint feletti magasságban helyezkedik el, hegyekkel körülvéve. A körfalakon és egy kis erődön kívül a város védelmére szolgált a völgy keleti részében egy magaslaton épített, vastag falakkal és tornyokkal ellátott citadella is.
A város középpontjában található a Maszdzsid al-Haram, a Szent Mecset. A városban található az iszlám hívők legnagyobb szentsége, a Kába szentélyben található Kába-kő. Közelében látható a külön épülettel körülfogott, sós vizű Zamzam kút. A Kábán és a búcsújárás céljául szolgáló főmecseten kívül a város közelében vannak a vallásos hit által szentnek tartott helyek, mint egyes szentek sírja, az Abu-Kubeisz, Dsebel-al-nur stb. nevű helységek, amelyekhez számos legenda fűződik.
A város szívében található Kába szentély az iszlám világ központja, ahová Mohamed próféta élete alkonyán tett zarándoklata óta folyamatosan – napjainkban évente több milliónyian – érkeznek a hívők a világ minden részéből, hogy dicsőítsék Allah nagyságát, kifejezzék a muszlimok egységét és az iszlám vallás egyetemességét.


== Népesség ==
Népességének változása (elővárosok nélkül):


== Éghajlat ==


== Közlekedése ==


=== Vasút ===
A szaúdi király 2018 szeptemberében adta át az új gyorsvasutat (Haramain HSR), amely az iszlám Szaúd-Arábiában található két szent városát, Mekkát és Medinát köti össze a Vörös-tenger partján fekvő kikötővároson, Dzsiddán keresztül.
A városban egy metróvonal van. További három vonal építését tervezik.


=== Közút ===
Korszerű országutak kötik össze más városokkal.


=== Egyéb ===
Rengeteg zarándok érkezik a dzsiddai Abdul-Aziz király nemzetközi repülőtérre vagy a Dzsiddai Iszlám Kikötőbe. Mindkettő a Vörös-tenger partján lévő Dzsiddában van – a repülőtér a város északi részén –, Mekkától kb. 70 km-re nyugatra.


== Története ==
A történészek szerint Mekka városa a történelem során fontos kereskedőváros volt, és már jóval Mohamed próféta tevékenysége előtt alapították. Tény, hogy a város fontos, az ókorban is használatos kereskedelmi utak találkozási pontján fekszik. Már az iszlám megjelenése előtt is zarándokhely volt a Kaaba szentély, melyet állítólag Ábrahám alapított. A várost számos ókori földrajzi és történeti műben is említik, például Ptolemaiosznál. Eredeti neve a Koránban is említett Bakkah (= szoros, keskeny) volt, amely földrajzi elhelyezkedésére utal, a település ugyanis egy keskeny völgyben fekszik.
Mohamed próféta idejében a városban a legtekintélyesebb a Koreis (al-Qurašī) törzs volt, ehhez tartozott maga a próféta is. E törzsnek utódai máig is élnek a városban. Köztük a Hasszán család ősidők óta a legtekintélyesebb; tagjaiból kerülnek ki a serifek. A khalifátus megdőlése idejében, a 10. században sikerült a szent városok fölötti uralmat magukhoz ragadniuk. A 13. század óta Katada fiai gyakorolják a serif-hegemóniát. Közülük kerül ki a nagyserif. A 14. században Mekka az oszmán szultánok hatalmába jutott, akik magukhoz ragadták a nagyserif kinevezésének jogát is. És bár hivatalosan Hidzsáz török helytartója Mekkában is a kormányzó, a serif gyakorolja a lakosságtól támogatva a valódi hatalmat. 1803-ban a vahhábiták Mekkát is elfoglalták, és kirabolták. De Mehemmed Ali egyiptomi pasa Arábia ellen vezetett expedíciója (1811–1813) uralmuknak csakhamar véget vetett. Ámbár Mehemmed Ali a szultán nevében foglalta el Hidzsázt, ennek kormányát mégis önállósítani törekedett, és megkísérelte a serifek hatalmát is megtörni, de hiába. 1840-ben Hidzsáz újra a Porta közvetlen hatalmába került.
1932-ben Abdul Aziz bin Abdul-Rahmán al-Szaúd elfoglalta az Arab-félsziget azon területét, ahol Mekka és Medina található, és megalapította a Szaúdi Királyságot, amelynek első uralkodója lett. 1955-ben kibővítették és felújították a mecsetet. 1979 novemberében fegyveres iszlamista felkelők foglalták el a nagymecsetet, Dzsuhajmán al-Utajbi vezetésével. A szaúdi hadsereg francia terrorellenes egységek támogatásával, súlyos áldozatok árán tudta csak leverni a felkelést. 1985-ben Fahd ibn Abdul-Aziz király, „a két nagymecset őre” is újabb bővítéseket tett, amely 1992-ben fejeződtek be.


== Nem-muszlimok ==

A városba csak muszlim hívők léphetnek be, erre közlekedési táblák is figyelmeztetnek. Az utazók dokumentumait a hatóságok szúrópróbaszerűen ellenőrzik, egyrészt a hitetlenek, másrészt az illegális bevándorlók kiszűrése céljából.


== A város nevének írásmódja ==
Szaúd-Arábia kormánya az 1980-as évektől kezdve propagálja a város nevének új írásmódját, amely
Makkah al-Mukarramah, vagy röviden: Makkah, mert ennek jelentése (Mekka, az áldott) közelebb van az arab nyelvű eredeti jelentéséhez.


== Panoráma ==


== Galéria ==

		
			
			
		
		
			
			
		
		
			
			
		
		
			
			
		
		
			
			
		


== Szólásban ==
A magyar nyelvben is közkeletű a valamely helynek, eseménynek a Mekkája, ami annak kiemelkedő fontosságát, központi szerepét hangsúlyozza.


== Jegyzetek ==


== Fordítás ==
Ez a szócikk részben vagy egészben  a   Mecca című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel. Ez a jelzés csupán a megfogalmazás eredetét és a szerzői jogokat jelzi, nem szolgál a cikkben szereplő információk forrásmegjelöléseként.


== Források ==
Mekka – A Pallas nagy lexikona


== További információk ==

Encyclopaedia of the Orient Archiválva 2007. május 22-i dátummal a Wayback Machine-ben
Makkah the Blessed
Zarándoklatok és tanulmányutak az iszlám világában