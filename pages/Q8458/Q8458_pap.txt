Derechonan humano of derechonan di e ser humano ta encera derechonan cu tur hende por exigi, irespecto nan origen, nacionalidad, conviccion, genero, status legal of otro caracteristicanan. Algun ehempel ta e derecho di libertad di expresion, e derecho di bida, e derecho riba proteccion contra tortura y e derecho di autodeterminacion. Derechonan humano ta derechonan universal. Cada individuo ta posee esakinan pa e mero hecho cu e ta un ser humano.
Ta existi alrededor di cien diferente derecho humano, incorpora den tratadonan internacional. Gran parti a wordo formula desde siglo 17, sinembargo ya tabata existi scrituranan cu e derechonan di ciudadano y otro gruponan den sociedad for di e tempo di antiguo Mesopotamia y Roma.


== Tipo di derecho humano ==
Derechonan humano ta subdividi den tres categoria, na cual ta referi como "generacion":

prome generacion: derechonan civil y politico (derechonan BUPO), tambe yama derechonan fundamental clasico. Ehempelnan ta e derecho di libertad di expresion, libertad di religion y derecho di bida.
di dos generacion: derechonan economico, social y cultural (abrevia ESC of ESOCUL). Nan ta pone enfasis riba husticia social. Ehempelnan ta e derecho riba cuminda, entrada, vivienda y enseñansa. E derechonan aki, huntu cu e derechonan civil y politico, a wordo fiha den e Declaracion Universal di Derechonan Humano na 1948.
di tres generacion: derechonan colectivo. Esakinan a wordo fiha specificamente desde añanan 1970, y a haya sosten di paisnan den desaroyo durante e periodo di decolonisacion, momento cu hopi nacion den Africa y Asia a demanda e derecho di autodeterminacion, e derecho di maneho di propio materia prima y un particion husto di bienes pa nan propio nacion.
Por sucede tambe cu derechonan humano di e prome dos categoria ta den conflicto cu otro. Por ehempel, ta existi un campo di tension entre publicacion di hurisprudencia y privacidad. E nengamento di empleo na maestronan homosexual a ser defende pa scolnan cristian for di e derecho fundamental di escogencia di scol segun propio creencia religioso, mientras esaki ta en pugna cu e derecho di proteccion contra discriminacion. E mesun dilema ta esun di un ambtenaar di censo cu, invocando su libertad di religion, no kier casa parehanan homosexual. Den e tipo di casonan aki e hues of e legislador mester duna claridad.


== Internacional ==
Denter di Nacionnan Uni (UN) a lanta un comision pa derechonan humano na 1946; esaki a wordo reemplasa na 2006 pa e Conseho di Derecho Humano (United Nations Human Rights Council, abrevia UNHRC) cu ta supervisa cumplimento cu e tratadonan di derechonan humano. Su organo ehecutivo ta e Alto Comisariado pa Derechonan Humano cu tin como tarea pa promociona y protege derechonan humano. Tur estado miembro di Nacionnan Uni a acepta e Declaracion Universal di Derechonan Humano. Mayoria di e tratadonan di derechonan humano a ser ratifica pa un (gran) mayoria di estado. Practicamente tur estado ta parti di e Convencion pa elimina tur forma di Discriminacion contra Hende Muhe y e Convencion pa e Derechonan di Mucha.
Organisacionnan no gubernamental (NGO) internacionalmente conoci riba tereno di derechonan humano ta entre otro Amnesty International, Human Rights Watch y Cruz Cora.