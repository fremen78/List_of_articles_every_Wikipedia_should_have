La diretos umana es la idea ce tota persones merita compatia, cual inclui un grado de respeta, dinia, e libria en relata a otra persones. Lo es estendeda par razona e esperia a diretos plu spesifada e suportada par (ideal) cada sosia e governa e sua leges. Esemplos de esta diretos es la libria per espresa, egalia su la lege, diretos de relijio e filosofia, un modo per manteni de familia, sua nuri e sania, un loca de abita secur, la direto de move libre, oteni un educa, etc. Tota debe inclui un respeta resiprocal per la diretos de otras.
Poplas antica no ia ave la mesma conseta de diretos umana universal. Vera, la idea deriva de la idea de lege natural cual deveni plu e plu importante en la Lumina european. De esta, la ideas moderne de diretos umana emerjeda tra la dui tarde de la sentenio 20, pos la ruinas e terores de la Geras Mundal.
La filosofiste engles John Locke ia discute diretos natural en sua obras, identifiante los como "vive, libria, e propria", e sujeste ce tal diretos fundal no ta pote es sededa en la contrata sosial de un sosia. En la sentenios 17 e 18, la Declara de diretos (England), la Declara de diretos (Scotland), la Declara de Diretos (Virjinia), la Declara de autonomia de la Statos Unida de America, e la Declara de la Diretos de Umania e de la Sitadan en Frans, ia comensa la taxe enorme de defini e enata esta diretos umana. La funda de la Crus Roja e la Acorda de Geneva de la sentenio 19 tarde, ia furni la fundas de lege internasional umaniste per la sentenios seguente.
Multe promoves ia contribui a la cambias profonda sosial tra la sentenio 20 cual developa la diretos umana. En Europa ueste e America Norde, sindicatos ia promove leges per dona a laboras la direto de greve, sania e securia de la locas de labora, la regula o proibi de labora par enfantes, etc. La promove per diretos de femes ia susede gania la direto de vote par femes. Promoves contra colonialisme ia susede en libri se de potias stranjer. Promove par minorias rasal e relijiosa susededa en alga partes de la mundo, e plu resente, promoves per libri la espresa de diferes de preferas sesal.
La aveni la plu importante istorial es la crea de la Nasiones Unida e sua Declara Universal de Diretos Umana en 1948. La Declara urje la governas de la membro-nasiones de la NU, e vera tota governas de la mundo, per promove un lista de diretos umana, sivil, economial, e sosial. An si la declara no es obligante, lo ia es la prima eforta legal per limita la condui de nasiones e impresa a los sua debes a sua sitadanes. A la Confere mundal de 2005, la Comision sur diretos umana de la NU ia es encargada con la investiga de violes de diretos umana par governas e otra grupos sosial. An con la multe regresas, on espera ce la luta per diretos umana ta susede ultima.