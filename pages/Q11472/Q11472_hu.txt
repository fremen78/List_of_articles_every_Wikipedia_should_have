Keresztes Ildikó (Marosvásárhely, 1964. augusztus 8. –) Máté Péter-díjas magyar énekesnő, színésznő, előadóművész, a Soproni Petőfi Színház örökös tagja.


== Életpályája ==


=== Fiatalkora ===
Az erdélyi, örmény gyökerekkel rendelkező, Keresztes család leszármazottja.
Szülővárosában tornásznak készült. 1982-ben költözött át édesanyjával Magyarországra.


=== Énekesnői pályafutása ===

1999-ben debütált mint szólóénekesnő első nagylemezével, mely a Nem tudod elvenni a kedvem címet viselte. A címadó dal Sass Jordan angol–kanadai énekesnő, dalszerző Make You a Believer c. dal magyar átirata, míg a többi dal többségének szerzője Szekeres Tamás és Novák Péter. Még ugyanebben az évben megkapta második eMeRTon-díját, mint az év legjobb énekesnője. 2000-ben két duettet énekelt Balázs Fecóval (A csönd éve; Új név a régi ház falán), melyeket Fecó A csönd évei c. lemezére rögzítettek.
2001-ben megjelent második nagylemeze, a Nekem más kell. Az album popos hangvételű lett az első lemezzel szemben, de mégis 2002-ben „Az év hazai rockalbuma” kategóriában jelölték Arany-Zsiráf (ma: Fonogram) díjra, köszönhetően a címadó szerzeménynek, ami egy rockos hangvételű dal. A dalokat Szűcs Norbert szerezte, a szövegeket Adamis Anna írta. Még az album megjelenésének évében Keresztes Ildikó Artisjus-díjat kapott, musical kategóriában.
2005-ben elénekelte a Csak szex és más semmi c. film betétdalát, a Boldogság, gyere haza c. szerzeményt, amiért 2006-ban VOXCar-díjat kapott. 2007-ben újabb filmdalt énekelt fel, a Lora c. drámafilm betétdalát, a Legyen most más c. Hrutka Róbert szerzeményt, majd pedig 2009-ben az Utolsó jelentés Annáról c. film főcímzenéjét is ő énekelte, Hazátlan ember címmel.
Legelőször 2007 nyarán énekelt a Csináljuk a fesztivált! c. műsorban, melynek 2008 őszétől 2010 tavaszáig állandó fellépője volt.
2008. szeptember 19-én jelent meg harmadik nagylemeze, a Minden, ami szép volt. A lemezen 13 feldolgozás hallható az elmúlt 20-30 év legszebb és legjobb magyar rock és blues előadóitól, zenekaraitól, mint például a Kovács Kati, Bikini vagy az LGT. A lemez 2010 tavaszán bearanyozódott.
2010. március 29-én megjelent negyedik, Csak játszom című lemeze. Az előző album hagyományait követve, ezen a lemezen is a dalok túlnyomó többsége feldolgozás, csak újabb kori előadóktól és zenekaroktól, úgymint például: Tankcsapda, Hooligans, Ákos. Kerültek a lemezre olyan dalok is, melyek kevésbé voltak ismertek, ezáltal első hallásra újnak hatottak, ilyen Az én utam vár, a Híd a folyón és Magányos csónak is. Ez utóbbi dal érdekessége, hogy amikor Tompos Kátya a 2009-es Eurovíziós Dalfesztiválon való indulását lemondta, Pálvölgyi Géza, a dal szerzője Keresztes Ildikót jelölte ki, fel is énekelte a dalt, de végül nem ő képviselte hazánkat, mert az eredeti előadó-, a kiadó-, és a zeneszerző hármas egységet alkot, és azt nem lehet megbontani. Az újszerű dalok és a feldolgozások mellett a lemezen helyt kapott két új szerzemény is, az egyik a Csak a miénk c. dal, Orbán Tamás szövegével, ami hamar rádiós sláger lett, a Neo FM TOP 10-es listáján gyakran szerepelt az első helyen. A másik új dal pedig A nevem, Szabó Eszter szövegével. Az új dalok Björn Lodin svéd zeneszerző, a Hard együttes frontemberének szerzeményei. Az album 2011 tavaszán érte el az aranylemez státuszt, valamint még ugyanebben az évben Fonogram-díjra is jelölték.
A 2010 nyár végén induló X-Faktor c. tehetségkutató show-műsornak 3 évadon keresztül az egyetlen női mentora volt. Az első és a második évadban is a fiúk mentora volt, viszont a harmadik évadban a 28 év felettieké. 2013 tavaszán viszont bejelentette, hogy nem kíván többet a mentori szerepben részt venni. A negyedik évadban a Mentorházban Alföldi Róbert mentorsegédje volt.
2011. október 31-én jelent meg ötödik nagylemeze, A démon, aki bennem van címmel. Az énekesnő előző két válogatáslemeze után egy olyan albumot szeretett volna, amilyen az első kettő volt: csak saját dalokból álló szerzemények. A lemezen 12 vadonatúj dal kapott helyet, a címadó dalt Szűcs Norbert zeneszerző szerezte, akivel Ildikó a második szólólemezét készítette. Ezentúl írt még egy dalt Dandó Zoltán is, azonban a többi dalt Björn Lodin jegyzi. Az albumon hallható dalok szövegét Horváth Attila írta. A lemezen helyet kapott a Várj úgy c. dal is, amit a 2011-es Fonogram-díj átadása gálán Keresztes Ildikó a H.A.R.D. zenekarral adott elő. A szerzemény érdekessége, hogy Björn Lodin – Vámos Zsolttal – eleinte Ildikónak kezdte el írni a dalt, de 2011 tavaszán a H.A.R.D. együttes nagylemezére is felkerült, végül Keresztes Ildikó új lemezére is feljátszották. A Hátha lehet még c. dal megtalálható a lemezen Ildikó szóló-előadásában, valamint egy kvartett verzióban is, ahol az énekesnő három korábbi tanítványával – Takács Nikolasszal, Király L. Norbival és Vastag Tamással – énekli a dalt. Keresztes Ildikó az albumról az Egészen, mert félig nem tudok c. dalát az X-Faktor második évadának döntőjében adta elő, mint extra produkciót.
Keresztes Ildikó az X-Faktor harmadik évadának harmadik élő show-ja elején elénekelte Adele Skyfall című Oscar-díjat nyert dalát. Nem sokkal ezután, december 6-án meg is jelent digitális kislemez formájában a dal, Keresztes Ildikó előadásában.
Keresztes Ildikó még 2012. végén kiadója kérésére felénekelte Köteles Leander, a Leander Rising együttes frontemberének egyik szerzeményét, a Nem akarok többé játszani című dalt. A dal 2013 januárjában látott először napvilágot, demó formában és rock verzióban, ugyanis a lemezcég ezzel a dallal nevezte be Ildikót a 2013-as Eurovíziós Dalfesztiválra. Hamarosan született rá egy újabb, dubstep-es verzió is, A Dal c. műsorban már ez volt hallható, ahol az énekesnő az első elődöntőben a zsűri szavazatai alapján továbbjutott, majd pedig az első középdöntőben a közönség szavazatai alapján bejutott a döntőbe, a legjobb 8 közé.
Az X-Faktor negyedik évadának döntőjében sztárfellépőként elénekelte az Adj valamit c. dalát, ami digitálisan 2014. március 4-én meg is jelent kislemez formájában. A dal Kovács Tamás, az INDIGO zenekar gitárosának és Szabó Eszternek a szerzeménye.
2014. augusztus 18-án megjelent digitálisan a Rómeó c. dala, mely Kovács Tamás, Péterfi Attila és Djordjević Georgević István szerzeménye.
2014 őszén a Sztárban sztár c. show-műsor versenyzője volt, ahol 6. helyezést ért el.
2014. őszén megjelent önéletrajzi könyve is Keresztes Ildikó – A sokoldalú díva őszinte vallomása címmel az Ulpius-ház Könyvkiadó gondozásában, egy 5 dalt tartalmazó CD melléklettel. A könyv a kiadó heti TOP 10-es eladási listáján a 4. helyen végzett.
2015-ben az énekesnő bekerült A Dal eurovíziós nemzeti dalválasztó show elődöntőjébe Hazád hazám lehet című dalával.
2016 tavaszán A nagy duett c. show-műsor versenyzője volt, duettpartnere Schobert Norbi, akivel 5. helyezést értek el a műsorban.
2016. június 29-én megjelent a „Bárcsak” c. dala, amely a később, 2016. szeptember 29-én megjelenő hatodik, Most c. nagylemezének az előfutára. A nagylemezen 13 dal kapott helyet, melynek többsége új, friss szerzemény, azontúl szerepel rajta két feldolgozás (LGT; V'Moto-Rock), valamint felkerült rá új hangszerelésben a 2014-ben megjelent Adj valamit c. dal és a 2015-ös Dal-ban előadott Hazám, hazád c. dala is. A lemezen Ildikó Szűcs Norbert szerzeményében duettet énekel Oláh Ibolyával. A lemezbemutató koncertjét 2016. november 29-én tartotta a Müpában a Magyar Rádió Szimfonikus Zenekara közreműködésével. Az album 2017 szeptemberében érte el az aranylemez státuszt.
2016 őszén a Star Academy c. tehetségkutató show-műsor zsűritagja volt. 2017. augusztus 18-án, az államalapítás ünnepe alkalmával: egyedi énekhangjával és jellegzetes stílusával, színházi és koncertszínpadokon egyaránt sikeres, sokoldalú előadóművészi pályája elismeréseként vehette át A Magyar Érdemrend lovagkeresztje állami kitüntetést. (Érdekesség, hogy Ildikó előtt, az énekesnők közül a könnyűzenében csak néhányan részesültek állami kitüntetésekben: Kovács Kati, Koncz Zsuzsa, Cserháti Zsuzsa és Katona Klári).
2021-ben két új jazz dallal jelentkezett: Együtt jó és Egy darab a szívemből, mindkét dal szerzője Pálvölgyi Géza, utóbbi dal szövegírója Takáts Tamás.
2022-ben szerepelt a Dalfutár c. műsorban, ahol új dalt írtak a részére Te maradtál címmel, a dal szerzői: Áron András és Barkóczi Noémi. A dal producere és egyben a zenekar, akik a dalt feljátszották: Carson Coma.
2023. április 2-án megjelent új dala, 1000 út címmel, melyet Z. Kiss Zalán, a Pokolgép szólógitárosa szerzett Ildikónak, Duba Gábor szövegíróval. A dal autizmusról szól.


=== Színésznői pályafutása ===

Keresztes Ildikó élete első színházi szerepét 1988-ban, A költő visszatér c. rockoperában kapta. 1989-től kezdett el játszani a budapesti Thália Színházban, ami 1990-től Arizona Színház néven futott. 1993-ig játszott az Arizonában, mert a társulat leköltözött a Soproni Petőfi Színházba. Keresztes Ildikó első soproni szerepe a Zsuzsi kisasszony c. operett volt, Mikó István rendezésében, aki még a Tháliában indította el Keresztes Ildikót a színészi pályán. 2006-tól Keresztes Ildikó a Soproni Petőfi Színház örökös tagja. Keresztes Ildikó játszott még a Szegedi Szabadtéri Játékokon, a Nemzeti Táncszínházban, a Madách Színházban, a Ruttkai Éva Színházban, a Nyugati Teátrumban, az IBS Színpadon, a Margitszigeti Szabadtéri Színpadon, a Városmajori Szabadtéri Színpadon, a Papp László Budapest Sportarénában, valamint a Népstadionban is. 2008-tól a Turay Ida Színház társulatának tagja. 2021-től a Budapesti Operettszínházban is társulati tag.


== Diszkográfia ==


=== Szólólemezek ===


=== Kislemezek ===
1989 – Minden kincsem (Cserháti Zsuzsával) 
1999 – Nem tudod elvenni a kedvem... 
1999 – Nem a miénk az ég 
1999 – A csönd éve (Balázs Fecóval) 
2001 – Nekem más kell 
2002 – Sohase lépj túl vékony jégre / A szépek máshol járnak 
2011. október 17. – A démon aki bennem van (digitális)
2012. december 6. – Skyfall (digitális)
2013. február 1. – Nem akarok többé játszani (digitális)
2014. március 4. – Adj valamit (digitális)
2014. augusztus 18. – Rómeó (digitális)
2016. június 29. – Bárcsak (digitális)
2021. március 19. – Együtt jó (digitális)
2021. július 2. – Egy darab a szívemből (digitális)
2023. április 6. – 1000 út (Z. Kiss Zalánnal) (digitális)


=== Rózsaszín Bombázók ===
1987 – Álomkép – kislemez
1989 – Svédasztal


=== Közreműködik ===


==== Vokalistaként ====


== Dalok ==


=== Slágerlistás helyezések ===


=== Duettek ===
1987: Varga Miklóssal: Mindennapi szerelem
1989: Cserháti Zsuzsával: Minden kincsem
1990: Varga Miklóssal: Otthonról hazafelé
1994: Forgács Péterrel: Tegnap és holnap
1994: Forgács Péterrel: Veled leszek én
1995: Takáts Tamással: '56
1995: Takáts Tamással: A szerelem sivataga
1997: Hobóval: Adj menedéket!
1999: Novák Péterrel: Tűnj el
2000: Balázs Fecóval: A csönd éve
2000: Balázs Fecóval: Új név a régi ház falán
2005: Anitával: Méregkeverők
2006: Edda Művekkel: Ma minden más
2008: Kohánszky Royjal: Várlak
2009: Tabáni Istvánnal: Várj, míg felkel majd a nap
2014: Éliás Jr.-ral: Valaki elköszön
2014: Feke Pállal: Nem a miénk az ég
2016: Oláh Ibolyával: Elég szép
2020: Balázs Fecóval: Bárcsak tudnánk vigyázni rád
2021: Varga Miklóssal: Azok a boldog szép napok


=== Filmzenék ===
Utolsó jelentés Annáról (2009)
Lora (2007)
Csak szex és más semmi (2005)
Le a fejjel! (2005)
Szerelemből szerelembe (1994)


=== Videóklipek ===
1999 Nem a miénk az ég [1]
2000 A csönd éve [2]
2006 Boldogság, gyere haza [3]
2009 Hazám [4]
2014 Adj valamit [5]
2015 Menj, ha menni kell [6]
2019 Ahol a város őrzi a Dunát [7]
2021 Együtt jó [8]
2021 Egy darab a szívemből [9]
2022 Te maradtál [10]
2023 1000 út [11]


== Szerepei ==


=== Színházi szerepei ===
A Színházi adattárban regisztrált bemutatóinak száma: 57. Ugyanitt egy színházi fotón is látható.


=== Film- és sorozatszerepei ===


=== Koncertfilmjei ===


=== Televíziós szereplései ===


== Portréfilmek ==
Tálentum – Keresztes Ildikó (2000)
Arckép – Keresztes Ildikó (2016)
Hogy volt?! – Keresztes Ildikó (2018)
DTK: Elviszlek magammal – Keresztes Ildikó (2018)
Ez itt a kérdés – Keresztes Ildikó (2021)
Magas és Mély – Keresztes Ildikó (2022)
Adom a napom – Keresztes Ildikó (2024)


== Díjak, kitüntetések ==
Interpop fesztivál – II. díj (1988)
Egri táncdalfesztivál – III. díj (1992)
E–Klub közönségszavazat – Az év rockénekesnője (1995)
eMeRTon-díj – Az év musical-énekesnője (1997)
eMeRTon-díj – Az év énekesnője (1999)
Artisjus-díj (2001)
VOXCar-díj – A legjobb filmbetétdal – Boldogság, gyere haza (2006)
Soproni Petőfi Színház örökös tagja (2006)
Kék madár díj (2012)
Magyar Teátrum Nyári Fesztivál díja – A legjobb női alakítás díja (Anconai szerelmesek) (2013)
Magyar Toleranciadíj (2013)
Turay Ida-vándordíj (2017)
A Magyar Érdemrend lovagkeresztje – állami kitüntetés (2017)
Pro Urbe Budapest-díj (2019)
Zugló díszpolgára (2020)
Máté Péter-díj – állami kitüntetés (2022)


== Egészsége ==
2001-ben súlyos depresszióba esett, melyből pszichiáter és gyógyszeres kezelés segítségével állt talpra. 2023 novemberében diagnosztizálták jóindulatú agydaganattal, melyet 2024 februárjában távolítottak el a szervezetéből.  


== Jegyzetek ==

5


== További információk ==
A Facebookon
A Spotifyon
A Spotifyon
A YouTubeon
Keresztes Ildikó hivatalos honlapja Archiválva 2007. december 14-i dátummal a Wayback Machine-ben
Keresztes Ildikó a PORT.hu-n (magyarul)
„Állandóan kételkedem magamban” – Mélyinterjú Keresztes Ildikóval