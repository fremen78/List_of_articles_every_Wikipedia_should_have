Alžbeta Kubánková, známa aj pod menom Betka Kubánková (* 14. máj 1930, Levoča – † 13. júl 2012, Bratislava) bola slovenská speváčka ľudových piesní a opery (alt).
Jej partnermi boli Juraj Kubánka a Stanislav Mjartan. Mala 3 deti.


== Pôsobenie ==
Vyrastala v Levoči, kde v domácom prostredí i počas účinkovania v ochotníckych súboroch nadobudla prvé spevácke skúsenosti. Po maturite na levočskom gymnáziu v roku 1949 nastúpila do novozaloženého SĽUK-u a stala sa jeho spoluzakladajúcou členkou. Na konkurze do SĽUK-u bola prijatá spolu s ďalšími spolužiačkami z gymnázia a podľa toho im prischlo v SĽUK-u pomenovanie „Levočanky“. Všetky boli výborné speváčky, no Betka Kubánková sa o krátky čas vypracovala na poprednú a výraznú sólistku súboru. Jej neobyčajný sýty alt znel už na prvom vystúpení tohto súboru pri oslavách 5. výročia SNP vo Zvolene. Počas pätnástich sezón účinkovania v tomto telese absolvovala tisícky vystúpení od najmenších dedín až po hlavné centrá, pred mnohotisícovým obecenstvom. Vystupovala v takmer tridsiatich krajinách sveta, kde okrem našich piesní autentickým naštudovaním a prednesom interpretovala aj piesne z domácej
(indonézskej, irackej, cejlónskej, barmskej, francúzskej, nemeckej) ľudovej tvorby. Jej repertoár obsahoval vyše 150 piesní v rôznych úpravách. Populárnymi sa stali v jej podaní piesne „Ej, zajali, zajali“, „Do
dvorečka, do dvora“, „Povej, vetrík, povej“, „Láska, Bože, láska“, cigánske piesne a iné.
V roku 1963 sa stala členkou operného súboru SND v Bratislave. Prechod k inému hudobnému žánru ju podnietil ku hlbšiemu štúdiu hlasovej techniky. V tomto telese pôsobila do roku 1990. Medzi jej najvýznamnejšie operné postavy v SND i na pôde opery Štátneho divadla v Košiciach patrí postava Školnice v Suchoňovej opere Krútňava. Ani v tomto období sa neprestala venovať ľudovému spevu. Jej prednes sa menil, myšlienky piesní sa snažila vyjadrovať umeleckou formou.
Popri pôsobení v opere SND nahrávala piesne i pre rozhlas a televíziu, príležitostne vystupovala verejne. Spolupracovala s Farkašovcami i s Ľudovou hudbou Jána Berkyho – Mrenicu. Hosťovala v súboroch Skaličan na Festivale v anglickom Sidmouthe a v súbore Lúčnica na festivale v Gorici v Taliansku.
Účinkovala v programoch klasickej hudby, okrem iného aj s Českou filharmóniou v Prahe a v kompozícii „Poéma o človeku“ od Jana Páleníčka so Symfonickým orchestrom FOK.


== Diskografia ==


=== Sólové projekty ===
1978 Spieva Alžbeta Kubánková, SP, Opus
1984 Povej, vetrík, povej, LP, Opus


=== Kompilácie ===
1959 Slovenské ľudové piesne - Slovácké lidové písně, LP, Supraphon
1967 Eugen Farkaš And His Folk Ensemble – Slovakian Folk Songs, LP, Supraphon
1968 Folk Songs From Slovakia, EP, Supraphon
1971 Slovenské ľudové piesne / Slovak folk songs, LP Panton
1972 Farkašovci hrajú pesničky spod viechy, LP, Opus
1972 Michal Vilec Slovenské ľudové piesne, LP, Opus
1974 Na košickej turni, LP, Opus
1975 Hrajteže mi, hrajte, LP, Opus
1978 Lúčnica, LP, Opus
1979 Kytička jubilantom, LP, Opus
1979 Sobotienka ide, LP, Opus
1986 Komuže to hrajú, LP, Opus, reedícia 1989
1987 Z tej doliny na tú - Z tvorby Tibora Andrašovana, LP, Opus
1972 Cigánske piesne a tance, LP, Opus
1973 Slovenský folklór, LP, Opus, reedícia 1975, 1976


== Ocenenia ==
1984 - Zlatý erb Opusu


== Filmografia ==
1953 - Rodná Zem
1956 - Previerka lásky 
1980 - Karline manželstvá 
1986 - Spieva Betka Kubánková, Česko-slovenská televízia (30 min.)


== Literatúra ==
Súradnice času - almanach Gymnázia v Levoči, vydalo Gymnázium v Levoči v roku 1988
Slovensko - kultúrno spoločenský mesačník, ročník X, číslo 1, vydala Matica slovenská v roku 1986


== Referencie ==


== Externé odkazy ==
Diskografia
Filmografia
SĽUK Archivované 2018-01-02 na Wayback Machine