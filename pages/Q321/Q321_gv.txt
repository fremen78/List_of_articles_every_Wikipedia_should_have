She Raad Mooar Gorree y co-rollageys ta goaill stiagh Corys ny Cruinney. She boandey kayeeagh sollys ayns speyr ny h-oie t'eh, ta crooit liorish rollageyn nagh vel yn-scarrey veih y cheilley da'n tooill. Ta'n co-rollageys enmyssit Raad Mooar Ree Gorree, Bow Ghorree, as Raad Mooar Bainnagh chammah.
She co-rollageys caslagh schimmeigagh t'eh, marish crantessen eesophotagh D25 ta oolit er 26.8 ± 1.1 kpc (87,400 ± 3,600 ly), agh nagh vel agh 1,000 sollys-vleeantyn er çheeid ec ny roihaghyn caslagh (ny smoo ec y voogh). Ta lhiggaghyn jeianagh coyrlaghey dy vel ard stoo doo, ta goaill stiagh rollageyn so-akin ennagh, sheeyney magh dys begnagh 2 villioon dy hollys-vleeantyn (613 kpc) er crantessen. Ta reggyryn dy chrouw-cho-rollageyssyn ec Raad Mooar Gorree. T'eh soit 'sy Phossan Ynnydagh dy cho-rollageyssyn, ayrn jeh Sur-ghossan y Voidyn ayns Sur-ghossan Laniakea.
T'eh oolit dy vel eh cummal eddyr 100 as 400 billoonyn dy rollageyn as y mooad shen dy phlanaidyn er y chooid sloo. Ta Corys ny Greiney soit mysh 27,000 sollys-vleeantyn (8.3 kpc) er craue raadeeoil veih Cree Raad Mooar Gorree, er oirr sthie Roih yn Çhelgeyr Mooar, nane jeh co-ghlooaghyn caslagh gas as joan. Ta ny rollageyn ayns ny 10,000 sollys-vleeantyn sthie jannoo boogh chammah as nane ny ghaa varr ta sheeney magh veih'n voogh. She moir radio çhiu eh Cree Raad Mooar Gorree ta enmyssit Sagittarius A*, towl doo feer vooar ta cha mooar as 4.100 (± 0.034) millioonyn dy ghloutyn ny greiney. Ta ny rollageyn shinney ayns Raad Mooar Gorree cha shenn as y Tuinney hene as, rere shen, s'liklee dy row ad crooit tammylt beg lurg Doo-Eashyn y Vleayst Mooar.
Ren Galileo Galilei kiarail y boandey sollys ayns rollageyn er lheh da'n chied cheayrt liorish y fodreayrtan echey ayns 1610. Derrey ny 1920yn leah, va'n chooid smoo jeh rollageyderyn smooinaghtyn dy row dagh rollage 'sy Tuinney soit ayns Raad Mooar Gorree. Lurg y Resooney Mooar ayns 1920 eddyr ny rollageydeyryn Harlow Shapley as Heber Doust Curtis, haishbyn baghtyn lesh Edwin Hubble dy nee fer mastey ram co-rollageyssyn eh Raad Mooar Gorree.


== Imraaghyn ==


== Kianglaghyn magh ==

Towshan speyrey IRAS (fo-yiarg) er Raad Mooar Gorree – wikisky.org
Towshan speyrey H-Alpha er Raad Mooar Gorree – wikisky.org
Multiwavelength Milky Way – Jallooyn as kiaddaghyn VRML (NASA)
Lane-reayrtys Raad Mooar Gorree (9 billoonyn dy phicselyn) Er ny hashtey 6 Luanistyn 2017 ec y Wayback Machine.
Milky Way – Ynnyd-eggey Messier SEDS
Milky Way – Jallooyn fo-yiarg