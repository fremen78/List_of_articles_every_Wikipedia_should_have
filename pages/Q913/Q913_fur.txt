Socrat (Atene, 470/469 p.d.C. - Atene, 399 p.d.C.; par grêc Σωκράτης, Sōkrátēs) fo un filosof grêc antîc.


== Biografie ==


=== La vite fintremai il proces ===
Socrat nassè a Atene fra il 470 e il 369 p.d.C. di un scultôr, Sofronisc, e di une comari, Fenarete. Al tacà a lavorâ cul pari, ma si avodà di zovin ae filosofie, studiant (al somee) cun Archelau, che al veve vût come mestri Anassagore. Al combatè te vuere dal Peloponês, tes bataiis di Potidee (432), salvantj la vite a Alcibiat e preferint lassâj a lui une corone che i volevin dâ come premi, e a Deli (424), dant di diviodi un cûr biel fuart intant che i Ateniês a vignivin sdramassâts. Al cirì simpri di stâ biel lontan de politiche, ma cuant che i tocjà al fo simpri bulo e inflessibil: tal 406 si refudà di meti su un proces ilegâl cuintri gjenerâi che no a vevin dât sepulture ai muarts daspò la bataie des Arginusis, biel che la int invelegnade faseve batufueriis, e tal 404 al dineà, riscjant la ghirbe, di arestâ un cier Leon di Salamine, là che i Trente tirans lu volevin sfuarçâ, forsit par preiudicâlu impaçantlu tes lôr violencis. Si dedicà simpri al insegnament de filosofie, cence meti su une scuele e cence mai fâsi paiâ, vint miôr resonâ di dut, pardut e cun cuicussei.


=== Il proces ===

Tal 399 al fo clamât in judizi di Melêt par rispuindi a trê acusis: di no venerâ i dius de citât, di crodi e di insegnâ la esistence di gnûfs dius e di vuastâ i zovins; al veve tramât par meti su il proces Trasibul, un di chei che al veve combatût cuintri dai Trente tirans e ristabilît la democrazie te citât. Judicât colpevul, al fo condanât a muart daspò che, cence pleâsi un fregul, a chei che vevin di decidi la condane ur proponè di jessi mantignût cun bês publics tal Pritaneu tant che benefatôr dal stât o ben di jessi multât di une mine o, par fâ cuntents i siei amìs, di trente minis e di fâlis paiâ a lôr. Tal dì de muart al domandà ai siei amìs plui cjârs, che a jerin ducj cun lui a sostignîlu, di sacrificâ un gjal al diu Esculapi, protetôr de medisine, par ringraçâLu di vêlu liberât de maladie de vite; po al bevè biel cuiet la ciude, il velen che i vevin parecjât, e ancjetant calm al murì, daspò jessisi refudât di fâ alis par salvâsi la vite, come che lu sconzuravin chei che i stavin atôr. Nol veve acetât nancje il judori dal celebri oratôr Lisie, che lu varès difindût vulintîr. Doi dai siei arlêfs a contarin parcè che no si mesedà masse par salvâsi la vite: seont Senofont parcè che al voleve scjampâ i fastidis de veglece, par Platon, che i àn simpri crodût di plui, par mantignîsi fidel aes leçs e vitâ di rindisi compagn di colpe di chei che lu volevin condanâ, robe che e sarès sucedude se al ves fat concessions par sfreolâ i judis.
Seont ciertis studiôs la profanitât di Socrat no e je stade la reson vere de sô condane: nol jere masse benvolût di un grum di personaçs. Nol puartave sporc in bocje e nol veve pôre di dâ la tache a ducj e a dut chel che no i lave jù; par esempli, al veve criticât il sisteme de nomine dai magistrâts, che a vignivin tirâts a sorte (nissun butarès il toc, al diseve, par sielzi un che al ves di fabricâ armis o vuidâ nâfs). Al jere ancje stât mestri di Alcibiat e Crizie, che no a jerin masse amâts di Trasibul, chel che al inspirà il proces. Però la acuse di infamitât podarès ancje jessi stade sincere, parcè che o savìn che un dai acusadôrs, Anit, al jere un divoton e parcè che la int di Atene jere unevore legade ae religion e ae superstizion, come che testifichin i Caratars di Teofrast; difat a forin processâts cun acusis someantis ancje Anassagore, Protagore e Aristotil. Bisugne dî ancje che Socrat, che al veve la usance di lâ atôr a smontâ i convinciments de int cu la sô dialetiche implacabile, conturbave i anims, butant jù i ponts che ducj a vevin plui fers; cussì al disviave anche i zovins dai valôrs tradizionâi. Par prionte, par fevelâ de sô cussience, che i ricuardave lis leçs divinis, al diseve di fevelâ cuntun demoni: chest al fo une des resons, o almancul il pretest, de acuse di introdusi gnûfs dius.


== Lis ideis e il metodi ==

Par Socrat la filosofie e il sô insegnament a jerin une vere mission: no si fasè mai paiâ pes sôs lezions. Nol metè nancje su une scuele ni conferencis, vint miôr lâ atôr a resonâ di dut, dapardut e cun ducj, cu la int basse tant che cui siôrs, parcè che, al diseve, al voleve imparâ dai altris. Al afermave di no savê nuie di nuie e cuant che l'oracul di Delfi i palesà che lui al jere il plui savint di ducj i omps si convincè che al jere propite parcè che lui, câs diviers dai altris, al saveve almancul di no savê nuie. Coerent cun chestis ideis, nol preseà mai i dogmis e insegnà simpri lis sôs ideis cu la maieutiche, vadì fasint rivâ aes conclusions chei che al fevelave cun lui cu la logiche e la dialetiche; maieutiche leteralmentri significhe l'art des comaris: al voleve dî che, come sô mari, che e faseve la babisse, faseve cui fruts, lui al faseve parturî ai altris lis ideis, cence imponi nissune veretât. Al preseave tant il dialic vîf che di filosofie nol scrivè mai une rie; difat nô o cognossìn lis ideis di Socrat parcè che lis leìn tes oparis dal sô arlêf Platon e massime di Aristotil, rilêf di lui.
Par lui nissun al è trist pardabon e se un al cognos ce che al è il bon al pò dome fâ il bon. Partant la filosofie, che e cor daûr ae sapience, e je soredut etiche; fasint il discors contrari, il ristret des virtûts je la sapience. La filosofie à di instradà la vite intire di ogni omp: no e je nuie di diviers dal miorament morâl di se e e à di coincidi cun ce che ognidun fâs tal so vivi cuotidian.
Tai agns seguitîfs a sô muart, cinc scuelis contindevin di interpretâ te maniere plui pure la sô filosofie; chê che e le plui in ben e fo chê dai academics, vuidâts di Platon. Su Platon, arlêf di Socrat, e sul so rilêf Aristotil, e duncje su la vision e sul implant che ae filosofie al veve dât Socrat, si fonde une gruesse fete de filosofie ocidentâl.


== La muse ==
Stant a la tradizion iconografiche e a lis descrizions antighis, al jere propite brut, tant che al someave a un silen e a un crot. Al veve un nâs scliz, doi vôi taronts fûr dal cjâf e une bocje largje cun doi lavris biei complens. Ancje il cuarp lu veve biel penç.


== Bibliografie ==
G. Perrotta, Storia della letteratura greca, Milano, Principato, 1942


== Leams esternis ==
Sòcrate, treccani.it
Socrate, treccani.it