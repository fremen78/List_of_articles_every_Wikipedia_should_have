Echte griep is e ziekte die deur 't influenzavirus wor verôorzaakt en die de luchtweegn enfecteert. Veel mensn zeggn dan ze griep hèn binst dan ze moa juuste een zwoare koude hèn met een bitje korses. Echte griep is een stikstje zwoarder in zyn symptoomn, met een kanse, voarol by d' oude mensn, dan ze dervan stervn.


== Symptoomn ==
Griep kan rap kommn uzettn. Typische symptoomn zyn korses, een zêre kop, hoestn, een zêre kele, styve spiern, een verstopte neuze, en gin goeste hèn van 't eetn.


=== Pandemie ===
Aan 't ende van den Êestn Weireldoorloge in 1918 zyn der miljoenn mensn aan de Spoanse griep gestorvn. Klindere pandemieën kwaamn der voarn in 1957 (Azioatische griep) en in 1968 (Hongkonggriep) woaby dan der tienduzenden mensn ommekwaamn. De recente Mexicoanse griep is sedert 11 juni 2009 deur de Weireldgezoundheidsorganisoasje officiêel toet een pandemie uutgeroepn.


=== Veugelgriep ===
In 1997 wierd er een variante van 't griepvirus gevoundn, dat ounder veugels gelik kiekens en eendn voarenkommn, en dat in Hong Kong van veugels noa mensn oversproung. De variante is gekend as influenza A/H5N1, en hè hem in de kommende joarn voarol over Zuud-ôost Azie versprêed. Gelukkig is de infectie olsan van veugel noa mens en nie van êen mens noar een ander, van de mortaliteit is hoge (teegn de 60%).


== Preventie ==

Vaccinoasje teegn griep is meugelik, moar omdat 't griepvirus zo rap muteert hè j' ieder joar een ander vaccin nôdig. 't Sôorte vaccin da moe gebruukt wordn wor gecoordinêerd deur de WHO (Weireldgezoundheidsorganisoasje).


=== Risikogroepn ===
mensn van 60 joar of ouder
mensn die een hertattakke g'hèd hèn, of een hertoperoasje hèn oundergoan
mensn met astma of loungenemfysèm
mensn mè sukerziekte
mensn mè een nierziekte (moa nie nierstêenn)
mensn mè stêenpuustn, en under familie
mensn die ounlangs een mergtransplantoasje hèn g'hèd
mensn mè HIV of AIDS
mensn mè verminderde weerstand, gelik achter bestroalienge voa kanker
kienders die vôr een langen tyd aspirine of iet gelykoardigs moetn pakkn
Mensn in de risikogroepn krygn mêestol in oktober een uutnôdigienge van under huusdokteur voar een joarlikse pikeure t' hèn.


== Diagnose ==
De diagnose van griep wordt in d' êeste plekke up boasis van klinische symptoomn gemakt. Analyse van een monster van 't neus- of keelslymvlies kan d' ôorsrpounkelike diagnose bevestign.


== Behandelienge ==
Over 't olgemêen houdn mensn die nie in de risikogroepn zittn gin schoa over van de griep. Bovendien is griep êen van die sôortn ziektn woarda 't lichaam zyn immuunsystèm uutendelik zelve een uplossienge viendt. Mensn woavan da 't immuunsystèm nie goed werkt (gelik mensn met AIDS) kunn'n mè anitviroale middels behandeld wordn.
Vôorbêeldn van antiviroale middels zyn :

Amantadine
Rimantadine
Oseltamivir (merkname Tamiflu)
Zanamivir (merkname Relenza)