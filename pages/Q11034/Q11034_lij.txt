Stampa, tecnica ch'a permette de riprodúe da 'na matrixe – segge questa fixica, comme inta stampa tipografica, ò elettronica, comme inta stampa digitâ – tante coppie pæge de scriti, disegni ò imaggine. A stampa se pœu definî o primmo mezo de comunicaçion de massa e a l'ha contribuio in moddo determinante a-a difuxon da conoscença e di fæti colturæ e a-a circolaçion de idee.


== Çenni storichi ==
O primmo scistema de stampa o fu quello in relevo bazao in sce-o mettodo scilografico, conosciúo da-i Cineixi fin da-o 4° secolo. O testo o l'ea scrito in sce 'n fœuggio de papê e riportao a decarco in sce 'n cian de legno ch'o vegniva incizo a relevo co-i caratteri a contraçê e inciostrao; s'ótegniva a riproduçion imprimendoghe adosso un fœuggio de papê. Tâ metodo o fu apricao into XIV secolo. in Œüropa da-i fabbricanti de carte da zœugo; o processo o s'esteize dapœuscia a-a realizzaçion d'immagine religioze e da pœu de vei e proppi libbri (i coscì díti libbri scilograffeghi).
Into X secolo, sempre in Ciña, ebbe començo a stampa a caratteri mobili, primma in legno e da pœu in tæracœutta. In Œüropa se deve a-o tedesco Johann Gutenberg (1397-1468) l’ideaçion do procedimento de stampa tipografica a caratteri mobili, con fuxon di caratteri in liga e stampa in sce di torci a leva. Co-a nascita da tipografia feççan a so apaiçion e macchine da stampa ascì. A macchina do Gutenberg, amegioâ inti so particolæ e construia intregamente in legno, a fu d'uzo constante fin a-o 1783, quand'a fu munia de un’incastellatua de færo e de 'n cian de rammo (F.-A. Didot e R. Brichet). Into 1807 fu construto in Inghiltæra da A. Stanhope a macchina da stampa completamente metallica, co-a quæ fu poscibile radoggiâ a produçion giornalea. O todesco A. Koenig o fissò i critei fondamentæ a-i quæ s'inspia a macchina ciano-cilindrica (1816); e ciu importante innovaçioin fun a stampa mediante cilindro de prescion e, poco doppo, l'introduçion di ròlli d'inciostraçion. O scistema tipografico o s'afermò rapidamente, favoiio ascì da l'invençion de macchine compoxitrixe: o primmo modello de linotype o fu realizzao da-o G. Merghenthaler into 1886; a macchina monotype a fu creâ da l'american T. Lanston into mæximo periodo, ma a commençò a êse praticamente dœuviâ soltanto a-o prinçippio do 20° secolo.
O scistema de stampa litografego o fu inventao verso o 1796 da-o todesco L. Senefelder, ch'o l'aiva notao a particolâ propietæ de prie carcæe de Solenhofen (Monego de Bavea) de refuâ l'inciostro grasso quand'en bagnæ e de riçeivilo quande son sciute. O mettodo de stampa in offset o l'è l’esprescion moderna da litografia. O scistema de stampa carcograffego o l'ha invece di origine ben antighe: za i fravveghi fiorentin do Medioevo, doppo avei impio e proppie incixoin in bassorilevo con un produto grasso e neigro aderente pe fuxon, tiavan e prœuve de controllo. A stampa rotocarco, realizzaçion moderna da carcografia, a l'è sciorta a-o començo do XX secolo a prœuvo a l'ideaçion, da parte de G. Meisenbach, di scistemi de tramma a rætin (1882), a-a missa a punto, a œuvia do boemmo K. Klietsch do processo a gran de rexiña (1895) e a-o succescivo sviluppo, pe meito de E. Mertens (1897), da tecnica de preparaçion con fotocarcografia.
Tra i procesci de stampa minoî, s'aregorda o processo fototippico, conscistente into riprodue de inmaggine fotografiche in sce pria litografica coverta de gelatiña senscibilizzâ a-o bicromato, inventao into 1855 da-o L.A. Poitevin e perfeçionao da-o fotografo J. Albert; o processo de stampa a l'aniliña (ò flesciografia) che, nasciúo in Germania into 1890, o dœuvia l'inciostro a aniliña con un sciorvente alcollico; a serigrafia, saiv'a dî a stampa a traverso di tesciui de sæa, ideâ da-i Egiçien e grandemente sviluppâ da-i Giapponeixi, a fu riproposta con tecnica moderna da-o S. Simon a-o prinçippio do XX secolo.


=== I scistemi de stampa moderni ===
A tecnologia da stampa a l'ha registrao da-a meitæ di anni 1970 un'evoluçion profonda. A-a compoxiçion tipografica in ciongio s'è sostituio e fotocompoxitrixe con generaçion do carattere, pe via de matrixe segge ottiche segge elettroniche. O carattere da matrixe o ven proiettao in sce-a peliccola, o pœu êse ingrandio, redúto, inclinao, e o tutto o vegne comandao da di apoxiti programmi che contegnan, otr'a-o scrito da riprodue, tutti i coddexi pe una coretta compoxiçion. Inta fotoriproduçion, a-o procedimento con de macchine fotografiche e filtri pe separâ i 4 coî de stampa s'è sostituio i seleçionatoî elettroneghi (scanner), che lezan ponto pe ponto l'originâ a coî, ne corezan, con di oportun comandi, i difetti, ezegoiscian ingrandimenti, reduçioin e coreçioin ascì circoscrite a 'na sola tonalitæ de cô.
Da-a rente a-e tecniche de stampa tradiçionæ, definibile ascì a impatto, s'è sviluppao ina tecnica de stampa a no impatto, a getto d’inciostro (ink-jet) e laser, e a matrixe digitâ ch'a sfrûta i prinçippi de l'elettrofotografia ò xerografia, za conosciui e apricæ inte tutte e apægiatue fotocopiatrixe. E macchine son vegnue via via ciu veloxe e grende.
Inta stampa digitâ no existe ciu a necescitæ de procede a-a realizzaçion de 'na forma da stampa fixica, ma se pœu zonze a 'n produto stampao direttamente da-i dæti digitæ (testo e imaggine) preventivamente codificæ a l'interno de 'n carcoâtô. L'impiego di carcolatoî o consente de fæto d'unî l'elaboraçion di testi a quella de inlustraçioin, un tempo nettamente distinte tra lô, graççie a di scistemi informatteghi ciu ò meno complesci, conligæ fra de lô a segonda de exigençe da laoaçion. A livello industriâ di scistemi composti da ciu computer forman inta re' de struttue do tipo client server, dove ogni serviao conesso a-a re' o l'è specializzao segge pe ezeguî de speciffiche fonçioin interne (prez., provei a l'archiviaçion e a-a gestion di dæti) segge pe-i conligamenti co l'esterno, prez., con di atri scistemi editoriæ. 
Di atri computer son da pœu conligæ a-a re' pe ezeguî varie laoaçioin quæ, prez., dizegno de paggine, inmiscion e elaboraçion di testi e immagine, veriffica do stato d'avançamento de pagine. E pagine do giornâ, preparæ in moddo completo, pœuan êse controllæ segge in sce-i terminæ mæximi do scistema, segge stampandole in sboççe in sce de stampante laser; quande a verifica a l'è urtimâ, e pagine son dœuviæ pe produe e forme de stampa necessaie pe-o passaggio inte rotative.
O materiâ ciu comunemente dœuviao comme supporto de stampa o l'è o papê ò atro materiâ papiaio (cartonetto, carton), de adatte caratteristeghe, ma se pœu effettuâ a stampa ascì in sce di tesciui, metalli, çelluloide e mateie plasteghe, cœuio, veddro, legno ecc. L'elemento de contrasto o l'è l’inciostro. 


=== Tipi de stampa ===
Se pœu distingue quattro gren famigge de scistemi de stampa: stampa in rilevo, inta quæ e parte che riçeivan l'inciostro son tutte a-a mæxima âteçça in sce-o cian de stampa, mentre e parte da no stampâ son ciu basse e incavæ; se individdua doi procesci industriæ: a tipografia a stampa diretta e a stampa a l'aniliña; stampa in incavo (ò in bassorilevo), inta quæ e parte che riçevan l'inciostro son incavæ rispetto a-o cian de stampa: l’inciostro o s'arecœugge inti cavi e o se depoxita in sce-o supporto a spessô differente segondo a profonditæ de l'incixon; o processo clascico de questo scistema a l'è a carcografia, ancon dœuviao pe-a stampa di francobolli, o processo industriâ a stampa rotocarco, dœuviâ pe e riviste illustræ; stampa in cian, inta quæ e parte che riçeivan l’inciostro e quelle che no o riçeivan son in sce-o mæximo cian; un trattamento speciâ o rende e primme riçettive a l'inciostro; i procesci clascichi son a litografia e a fototipia; quello industriâ, derivao da-a litografia, o l'è o processo offset, a stampa indiretta, largamente impiegao pe-a stampa de libbri e cotidien; stampa permeografega, inta quæ a forma da stampa a l'è costituia da di tesciui a magge fitte lasciæ permeabile a l'inciostro inte zone stampante e impermeabile inte zone no stampante; o processo industriâ o l'è a serigrafia, pe-a stampa in sce veddri, tesciui, mateie plasteghe e metalli.


=== Macchine da stampa ===
E prinçipæ fonçioin de macchine da stampa son: inciostraçion da forma a ogni impronta, alimentaçion do papê, comprescion do fœuggio in sce-a forma inciostrâ, recugeita di fœuggi stampæ. A segonda do moddo co-o quæ ven exerçitao a prescion e de caratteristeghe da forma, s'ha de macchine "cian contra cian" (ò platiñe), se 'n cian portante un fœuggio da stampâ o vegne premuo in sce 'na forma ciaña; macchine cian-cilindreghe, se-a prescion a l'è generâ da-o contatto de 'n cilindro rolante in sce 'n cian ch'o porta a forma ciaña; macchine rotative, se-a prescion a l'è generâ da-o contatto de 'n cilindro (cilindro de prescion) co-in atro cilindro (cilindro porta-forma) portante a forma curva. A segonda do scistema co-o quæ a macchina a l'è alimentâ de papê s'ha: macchine da fœuggio, inte quæ o papê, perfettamente taggiao e squadrao segondo o formato e recugeito in pille, o vegne portao fœuggio pe fœuggio a-i organi de stampa; macchine da bobiña, inte quæ o papê o l'intra inta macchina sotta forma de 'na banda continnoa e o ven taggiao e cegao, doppo a stampa, da-a macchina mæxima.


== Vôxe corelæ ==
Fotografia digitale


== Conligamenti esterni ==


== Âtri progètti ==

 Wikimedia Commons a contêgne di files in sce Stampa