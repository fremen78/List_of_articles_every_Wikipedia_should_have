Петренко-Заневський Олег Васильович (нар. 14 липня 1965(19650714), Вінниця)  — український художник та ілюстратор дитячої літератури, член Національної спілки художників України, Заслужений діяч мистецтв України (2017).


== Біографія ==
Народився у Вінниці в родині художників. З дитинства визначив свій творчий шлях. Навчався в Республіканській художній середній школі ім. Т. Г. Шевченка, яку закінчив у 1983 році. Згодом навчався у Київському державному художньому інституті з 1986 по 1992 рік. Під керівництвом Г. Якутовича закінчив асистентуру-стажування Академії образотворчого мистецтва і архітектури в 1999 році.
Олег Петренко є доцентом кафедри дизайну. Починаючи з 2001 року працює у Національній академії образотворчого мистецтва і архітектури як викладач шрифту, вжиткової графіки та композиції, з 2006 року є керівником навчально-творчої майстерні дизайну книги на кафедрі графічного дизайну.
Протягом творчого життя співпрацював з такими видавництвами України, як: «Веселка», «Дніпро», «Молодь», «Маяк», «Україна», «А-БА-БА-ГА-ЛА-МА-ГА», «Видавництво Старого Лева», «Час майстрів». А також з дитячими журналами: «Барвінок», «Піонерія», «Соняшник». Олег Петренко працював як дизайнер та співдекоратор театральної вистави «Не боюсь сірого вовка» (1994—1995) режисера Андрія Жолдака, яку зіграли такі актори, як Богдан Ступка, Ада Роговцева, Богдан Бенюк.
У 2006 році разом зі своєю дружиною заснував власне видавництво «Сіма видає».
Створив більш ніж 50 ілюстративних серій, серед них:

«Котилася торба» (1989)
«Пан Коцький» (1990)
«Чи можна грошима загатити річку» (1991)
«Де живе жар-птиця?» (1991)
«Що сходить без насіння?» (1992)
«Коза-дереза» (1997)
«Вінні-Пух» (2001)
«Чи є в бабуїна бабуся?» (2003)
«На землях бергамотах» (2004)
«Історія одного поросятка» (2005)
«Вуйко Пампулько та пані Будьласка» (2007)
«Троє поросят» (2007)
Серія «Пригоди кицюні Сіми» (2007)
«Казки лірника Сашка» (2011)
«Той ще песик» (2019)
Наприкінці 2001 року був автором марки Укрпошти «Різдво Христове». Є членом Спілки художників.
У 2019 році Олег Петренко-Заневський розробив перший у світі шрифт для української абетки під назвою Inclusion UKR, що пристосований до потреб читачів з порушенням зору, синдромом дефіциту уваги та гіперактивності, осіб з дислексією. Ініціатором створення шрифту була ГО «Соціальна синергія» за підтримки UNICEF Україна.


== Нагороди ==
«100 казок» (2005—2006) — 1-ша премія на «Книзі року-2005»
«Історія одного поросятка» (2005) — третя премія на «Книзі року-2006»
Заслужений діяч мистецтв України (2017) — «За вагомий особистий внесок у розвиток національного образотворчого мистецтва і архітектури, багаторічну плідну науково-педагогічну діяльність, високий професіоналізм та з нагоди 100-річчя від дня заснування Національної академії образотворчого мистецтва»


== Примітки ==


== Посилання ==
Біографія на сайті Національної академії образотворчого мистецтва та архітектури [Архівовано 16 лютого 2020 у Wayback Machine.]
Інтерв'ю на сайті Буквоїд, 2014 рік [Архівовано 30 січня 2020 у Wayback Machine.]