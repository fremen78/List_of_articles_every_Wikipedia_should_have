Okres Šahy (dobový názov Ipolské Šiahy) bol jedným z jednotiek územnej správy na Slovensku. Okres Šahy vznikol ako jeden zo slúžnovských okresov Hontianskej župy v Uhorsku a pretrval aj do obdobia po vyhlásení Česko-Slovenskej republiky. Na Slovensku pôsobil do roku 1923 a bol obnovený počas rokov 1949 – 1960. Sídlom okresu boli Šahy.


== Historický vývoj ==
Po vyhlásení Martinskej deklarácie 30. októbra 1918 a pripojení územia Slovenska k Česko-Slovensku prebralo územie Slovenska župný a municipálny systém pochádzajúci z obdobia Rakúsko-Uhorska. Zaisťoval to zákon č.11/1918 Zb. z. a n. vydaný Národným výborom československým v Prahe, ktorý mal zabezpečiť kontinuitu a nerušený prechod správy do nového štátneho úradu. Jedným z provizórnych administratívnych celkov na území Slovenska bola prvorepubliková Hontianska župa, ktorá vznikla pripojením väčšej časti pôvodnej uhorskej Hontianskej župy k Česko-Slovensku, čo bolo dodatočne potvrdené podpísaním Trianonskej mierovej zmluvy dňa 4. júla 1920.
Hontianska župa, ako aj jej slúžnovské okresy, zanikla 1. januárom 1923. Od tohto dátumu bolo uvedené do platnosti nové župné zriadenie, ktoré nahradilo dovtedajšiu územnú správu na Slovensku. Celé územie bývalého slúžnovského okresu Šahy bolo s časťou okresu Vinica pripojené do nového okresu  so sídlom v Krupine a prevedené do Zvolenskej župy. Dňa 20. januára 1923 bola v Šahách vyhláškou ministra vnútra 15/1923 Zb. zriadená expozitúra Krupinského okresu pre obce v spádovej oblasti.


== Geografia ==
Okres Šahy v roku 1920 susedil na západe s okresom Pastovce, na severozápade susedil s okresom Bátovce, na severovýchode s okresom Krupina a na východe s okresom Vinica. Na juhu prebiehala hranica s Maďarským kráľostvom.


== Administratívne členenie ==
Do okresu Šahy v roku 1919 patrili obce*:

Demändice (tiež Demanová)
Dvorníky, časť obce Hontianske Tesáre
Ďudince
Hidvég
Hokovce (tiež Hochovce)
Hrkovce
Chorváty (tiež Horváty), časť obce Tupá
Lišov
Maďarovce, časť obce Santovka
Medovarce
Merovce (časť mesta Dudince)
Kostolné Moravce, časť obce Hontianske Moravce
Opatové Moravce (tiež Čierne Moravce), časť obce Hontianske Moravce
Pereslany, časť mesta Šahy
Plášťovce
Dolné Rikynčice
Horné Rikynčice
Santov
Sazdice
Dolné Semerovce
Horné Semerovce
Slatina
Súdovce
Ipolské Šiahy
Dolné Šipice
Horné Šipice
Šudince (tiež Sudince)
Dolné Terany
Horné Terany
Tesáre (tiež Tesáry)
Tešmák
Tompa
Dolné Túrovce
Horné Túrovce
Stredné Túrovce
Viška (tiež Viškovce)
*Uvedené sú dobové názvy obcí.


== Pozri aj ==
Hontianska župa (Uhorsko)
Hontianska župa (Česko-Slovensko)
Zvolenská župa (1923 – 1928)
Banskobystrický kraj (1949 – 1960)
Stredoslovenský kraj
Hont (slovenský región)
Slúžnovský okres


== Referencie ==