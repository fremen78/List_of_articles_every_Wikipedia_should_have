Ta'n Pholynn (Polynnish: Polska), ny Pobblaght y Pholynn (Rzeczpospolita Polska) dy h-oikoil, ny çheer 'syn Oarpey Veanagh. T'ee çhemmit liorish y Ghermaan da'n sheear, liorish y Phobblaght Çheck as y Clovack da'n jiass, liorish yn Ookraan, y Velaroosh as y Litaan da'n shiar, as liorish y Vooir Valtagh as Queiggey Kaliningrad (paal Rooshagh) da'n twoaie. Ta'n Pholynn 312,696 km2 er eaghtyr, as lesh shen t'ee ny 70-oo çheer smoo 'sy theihll as ny 9-oo çheer smoo 'syn Oarpey. Ta ny smoo na 38 millioonyn dy 'leih 'sy çheer, as lesh shen t'ee ny 34-oo çheer smoo 'sy theihll rere sleih-earoo as nane jeh ny çheeraghyn smoo pobbylagh 'syn Unnaneys Oarpagh.
Ta bunneeaght y steat Polynnagh kianglt keayrtyn lesh doltys y Chreestiaght liorish y reilleyder Mieszko I ayns 966 BNJ, nar va'n steat coodaghey thalloo va unnane as thalloo yn Pholynn noa-emshiragh. Ayns 1025 haink y Pholynn dy ve ny reeriaght as ayns 1569, va copharteeys foddey eddyr ee as Diucaght Vooar y Litaan shickyrit liorish fo-screeu Unnaneys Lublin, as yn unnaneys shen goaill toshiaght rish Co-unnaneys y Pholynn-Litaan. Huitt y Co-unnaneys ayns 1795 as va thalloo yn Pholynn rheynnit magh eddyr Reeriaght y Phroosh, Impiraght y Roosh as yn Austeyr. Hooar y Pholynn e neuchrogheydys reesht myr y Nah Phobblaght Pholynnagh ayns 1918, lurg y Chied Chaggey Dowanagh, agh v'ee currit fo stiurey yn Ghermaan Natseeagh as yn Unnaneys Soveidjagh car y Nah Chaggey Dowanagh. Va ny smoo na shey millioonyn dy heyranee caillt ec y Pholynn 'sy Nah Chaggey Dowanagh, as ee girree magh shiartanse dy vleeantyn ny yei myr Deynphobblaght yn Pholynn çheusthie jeh'n Vlock Hiar, fo cleayney lajer Soveidjagh.
Car ny h-Irreeyn magh ayns 1989, va'n reirey cummynagh currit haart as haink y Pholynn dy ve currit er enney myr "Trass Pobblaght y Pholynn" rere y bunraght. Ta'n Pholynn ny steat unnaneagh, as t'ee jeant seose jeh shey queiggaghyn jeig (Polynnish: województwo). Ta'n Pholynn ny h-oltey jeh'n Unnaneys Oarpagh, yn RCAH, ny h-Ashoonyn Unnaneysit, y Reagheydys Traghtee Dowanagh, as yn RCTL.


== Imraaghyn ==