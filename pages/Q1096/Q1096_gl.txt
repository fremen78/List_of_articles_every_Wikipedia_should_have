Miño é un concello da provincia da Coruña, pertence á comarca de Betanzos. Segundo o IGE a súa poboación no 2018 era de 6.056 habitantes. O seu xentilicio (véxase no Galizionario) é «miñés».


== Xeografía ==


=== Situación ===
O concello, de 32,97 km² , abrangue oito parroquias que son Bemantes, Callobre, Carantoña, Leiro, Castro, Miño, Perbes e Vilanova. Limita ao norte con Pontedeume, ao leste con Vilarmaior, ao sur con Paderne e Irixoa, e ao oeste coa ría de Betanzos. Está situado a 25 km da capital da provincia, e a 72 km de Santiago de Compostela.
O concello está atravesado pola Vía inglesa do Camiño de Santiago.


=== Hidrografía ===
Polo municipio pasan o río Lambre, que tras cruzar a ponte do Porco forma a praia da Alameda, o río Xarío, que atravesa as parroquias de Vilanova e Perbes e desauga a carón da praia Grande, e o río Baxoi, que tamén desauga na praia Grande e recibe este nome polo seu paso pola Ponte Baxoi. Alí se atopa na súa beira unha fonte gótica e un merendeiro para o descanso dos peregrinos que se dirixen a Compostela.


=== Demografía ===

Fonte: Instituto Nacional de Estadística INE, 1857-2011


== Historia ==
Os vestixios máis antigos atopados en Miño corresponden á era castrexa e aos restos dun porto romano. En 1916 atopáronse na parroquia de Perbes 1500 moedas romanas, o tesouro de Algara.
O concello constituíuse en 1836 como Castro, nome dunha das parroquias do Antigo Réxime que conformaron o municipio, dependentes das xurisdicións de Pontedeume, Callobre, Vilachá, Leiro e mais Perbes, que pertencían á provincia de Betanzos. En 1919, trasladouse o consistorio á parroquia de Miño e con el mudou tamén o nome do concello. Na actualidade segue tendo a sede na mesma parroquia, no núcleo chamado A Carreira.
Nos rexistros medievais en latín e en galego, o topónimo Miño xa ten a forma actual, mais con direrentes grafías. Nos séculos XIII e XIV predomina Myno (ás veces Mino): villa de Myno [...] casal q chaman de Ragel, 1287; sancta Maria de Mino, 1354; santa Maria de Myno, 1388; Myno, 1431. Xa a partir do século XV, a forma predominante é Myño: friglia de santa Maria de Myño, 1434; Alfonso da Vila morador en Myño, 1450. Para Gonzalo Navaza, non existe abonda documentación que permita confirmar que a etimoloxía do río Miño e do concello de Miño son a mesma. Para o río admítese unha orixe prerromana e significado hidronímico, derivado da raíz indoeuropea *mei- ‘camiñar, ir, fluír’, presente no nome doutros ríos de Europa. De teren a mesma orixe, o topónimo da parroquia de Miño viría motivado pola súa situación, na confluencia dos ríos Lambre e Baxoi coa ría de Betanzos.
Máis recentemente alá polo 2002 promoveuse unha gran urbanización Costa Anácara/Costa Miño Golf no concello pola inmobiliaria Fadesa e posteriormente Martinsa a cal consistiría en 1200 vivendas e un campo de golf, o goberno municipal de Juan Antonio Maceiras do PPdeG deulle un apoio cego ao proxecto, co tempo coñeceríase que a adquisición dos terreos por parte do concello foi ilegal recibindo este unha sentenza do Tribunal Supremo que lle condenaba a pagar 25 millóns de euros aos 500 veciños afectados pola expropiación, por consecuencia a débeda total do concello de Miño era de 22 millóns de euros. 
O concello baixo o mandato de Manuel Vázquez Faraldo chegou a un acordo cos veciños para pagar os xuros de 7 millóns de euros antes do 31 de maio de 2020 mediante un préstamo(que se sumaba aos outros 15 millóns de euros recibidos polo Goberno central) en consecuencia os veciños aceptarían a liquidación de créditos contra a entidade local(recarga de xuros de 8 millóns de euros), con isto evitábase que a débeda creces, Miño con 6000 habitantes tratábase do cuarto concello galego con máis débeda.


== Cultura ==


=== Patrimonio ===


==== Patrimonio arqueolóxico ====
Da cultura castrexa consérvase o castro de Loios, castro de Ombre, Centroña, Insua, Santa María de Castro, Carantoña e Leiro


==== Patrimonio arquitectónico ====
A igrexa de San Xoán de Vilanova é de orixe románica. Comezou a construírse no ano 1040, sendo a portada reconstruída no século XVIII. A súa ábsida semicircular foi restaurada. A igrexa de Santa María de Castro é do século XVI.
Sobre os ríos Lambre e Vixoi (hoxe río Baxoi), hai dúas pontes do século XV, mandadas construír por Fernán Peres de Andrade o Boo, señor de Pontedeume. A que cruza o río Lambre, cun só arco de estilo oxival, é coñecida como Ponte do Porco, por ter esculpido un xabaril, símbolo da casa de Andrade. En Bañobre está o pazo dos Condes de Vigo, que conserva na fachada elementos orixinais do século XVIII.


=== Etnografía ===


==== Festas e celebracións ====
Santa María de Miño

27 ou 29 de xuño: Festas en honra a San Pedro. Parte da poboación miñense cre que San Pedro é o patrón, mais en realidade a parroquia de Miño é Sta. María, polo que non ten patrón, senón patroa: a Virxe da Asunción. A festividade de San Pedro débese a unha decisión estratéxica pola condición de municipio turístico de Miño que depende da tempada estival, dado que a festividade da Virxe da Asunción coincide con festas locais noutras vilas (15 de agosto), optouse por festexar San Pedro ao ser o 29 de xuño unha data máis propicia para atraer visitantes no verán. [Cómpre referencia]
16 de xullo: Festa da Virxe do Carme, a patroa dos mariñeiros. Nesta festividade unha procesión coa imaxe da Virxe parte da igrexa parroquial de Santa María, baixando ata o porto, lugar onde se oficia unha misa cantada, polo xeral, a cargo da Rondalla e Coral da ACRD O´Castro. O alcalde e un membro da confraría de pescadores botan á auga unha gran coroa de loureiro, en memoria dos mariñeiros mortos no mar. Finalizada a cerimonia, a imaxe da Virxe do Carme regresa de novo en procesión ata a igrexa.
31 de agosto: Romaría de San Ramón no lugar de Bra.
23 de xuño: Festa da noite de San Xoán.
Primeiro fin de semana de agosto: Feira da Cebola chata de Miño.
Ponte do Porco

25 de xullo: Festa de Santiago Apóstolo
Bemantes

Decembro: Festa de Santo Tomé
Xuño: Festa do Corpus Christi
Domingo seguinte ó 16 de agosto: Festa de San Roque
Callobre

Primeiro domingo despois do 16 de xullo: Festa da Virxe do Carme.
24 de xuño: Festa de San Xoán
Carantoña

Primeiro domingo de xuño: Festa de Santa Isabel
Leiro

6 de agosto: Festa do Divino Salvador
Terceiro domingo de setembro e último venres de Coresma: Festa de Nosa Sra. das Dores
25 de novembro: Santa Catalina de Alexandría
Bañobre

24 de agosto: Romaría de San Paio
Castro

16, 17 e 18 de xaneiro: Festa en honra a San Sebastián
Viadeiro

20 de xaneiro: Festa de San Sebastián
Perbes

xuño: Festa do Corpus Christi
Principios de agosto: Festa do Turista
San Xoán de Vilanova

24 de xuño: Festa de San Xoán


== Economía ==


=== Infraestruturas de transporte ===
O concello está comunicado a través da estrada nacional N-651 que vai de Betanzos a Ferrol e pola autoestrada AP-9 con acceso directo, que conecta coas cidades da franxa atlántica. Está atravesado pola liña de ferrocarril Ferrol-Betanzos Infesta que liga coa que vai da Coruña a Lugo, conta coa estación de Miño e coa estación de Perbes.


== Deporte ==
No concello teñen a súa sede os seguintes clubs deportivos:

Club Ciclista Miñotauros
Asociación Deportiva Miño
Bemantes CF
Club de Fútbol Sala Alameda-Xarío
Sociedad Deportiva Miño
Club Deportivo Comarca Lambre-Mandeo
Club Deportivo Náutico de Miño
Judo Club Bemantes


== Asociacións ==
No concello teñen a súa sede as seguintes asociacións:

ACRD O Castro
Asociación Cultural Ardóbriga
Asociación Cultural Arruallo
Asociación A Irmandade
Asociación de Amas de Casa, Consumidores e Usuarios de Miño
Asociación Camiño
A.VV. Xarío
A.VV. San Xulián de Carantoña
A.VV. Anduriña de Callobre
A.VV. Santa María de Castro
Asociación de Mulleres Rurais Divino Salvador de Leiro
Asociación Cultural A Inmaculada de Bañobre
Asociación Cultural Mulleres de Bemantes


== Miño na literatura popular ==
Pasei a ponte do Porco,paseille a man polo lombo, meu divino San Andrés o voso camiño é longo .


== Galería de imaxes ==

		
			
			
		
		
			
			
		
		
			
			
		
		
			
			
		
		
			
			
		
		
			
			
		
		
			
			
		
		
			
			
		
		
			
			
		
		
			
			
		


== Notas ==


== Véxase tamén ==


=== Bibliografía ===
PXOM Memoria Xeral. 44 páx. 8 de agosto de 2002, Concello de Miño.


=== Outros artigos ===
Lugares de Miño.
Eleccións municipais en Miño