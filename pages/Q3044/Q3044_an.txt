Carlos Magno, Carlo Magno u Carlos I O Gran estió rei d'o Reino franco y, dende o 25 d'aviento de 800, o primer emperador d'o Sacro Imperio Romano Chermanico. Naixió en bel lugar d'a Renania, ye fácil que en Aquisgrán, o 2 d'abril de 742, y morió o 28 de chinero de 814 en Aquisgrán (hue en Alemanya).
Carlos Magno yera fillo d'o rei franco Pepín lo Petit y de Bertha de Laon, encara que fillo ilechitimo dica o matrimonio d'os suyos pais dimpués d'a suya naixencia.
Conquirió o Reino Longobardo en l'anyo 774. Organizó expedicions a lo sud d'os Pireneus y establió a Marca Hispanica. S'anexionó Bavera y derrotó a los avaros pa cutio. Sozmetió a los saxons en unas cuantas campanyas. Fue coronau emperador de Roma en l'anyo 800.
Carlomagno ye famoso per las suyas campanyas militars pero tamién destacó como administrador gracias a las numerosas reformas que se levoron a cabo mientres lo suyo reinau, las fació a toz os livels: economicas, gubernamentals, militars, culturals, educativas y eclesiasticas que posoron las bases d'o futuro economico europeu. En l'actualidat ye considerau no nomás lo fundador d'as dinastías francesa y alemana, sino tamién lo pai d'Europa ya que lo suyo imperio unificó per primera vegada la mayor parte d'Europa occidental dende la caita de l'Imperio Romano d'Occidente, y lo dito renaiximiento carolinchio establió una identidat europea común.


== Campanyas contra os saxons ==
Carlos emprendió una primera campanya contra Saxonia y destruyó o suyo principal santuario, o Irmensul en 772. En 775 sozmetió a os angarians, os ostfalianos y os westfalianos. En  776 organizó una marca en territorio Saxón. En Padeborn convocó una asamblea y procedió a lo baptismo colectivo d'os saxons, dividindo dimpués o país saxón en zonas de misión comfiatas a monches francos. En Padeborn recibió a un d'os walís alzatos contra o emir de Cordoba.
Mientres Carlomagno yera en o norte d'Espanya os saxons se rebeloron contra os francos y os misioners cristianos y Widuking estió o caudiello d'esta rebuelta. Una serie de campanyas anyals entre 779 y 785 con baptismos forzatos y fendo grans mortaleras rematoron con a resistencia saxona y lo mesmo Widuking se rindió, se sozmetió y recibió o baptismo estando Carlomagno o suyo padrino. Establioron una administración franca y una organización eclesiastica regular en tota Saxonia, que dende alavez conoixió un rechimen de terror y deportacions en masa. Dimpués d'a sumisión de Saxonia fue sozmesa Frisia a lo norte y este d'o Zuiderzee en 785 y os eslaus obroditas se convertioron en vasallos d'os francos.
En 789 Carlos Magno ninvió una expedición de castigo contra os eslaus welatavos que heban atacato a os obroditas. En 790 ninvió una expedición contra Frisia. Entre 794 y 797 os saxons se tornoron a rebelar y Carlos Magno lis ninvió cuatre expedicions. Nordalbinchia y Wihmode fuoron conquiestos y posó a os francos en contacto con os daneses.


== Campanyas contra os musulmans de l'Al Andalus ==
Carlos Magno recibió en Padeborn a lo wali de Saraqusta, devantato contra o emir de Cordoba, y decibió aduyar-lo. En primavera de 778 ninvió una doble expedición a la peninsula iberica: un exercito trescruzó os Pireneus orientals y éll mesmo con atro exercito pasó por Gascunya, Navarra, Pamplona y Uesca y s'achuntó con l'atro cuerpo chunto a Zaragoza, que, en contra d'o previsto no li ubrió as puertas. No podendo prener a ciudat, se'n tornó por o mesmo camín, y en Pamplona escachó as murallas d'a ciudat. Manimenos en agosto de 778 os bascons acotoloron a suya retraguarda, incluito Roldán (o prefecto de Bretanya), en la que será conoixita como batalla de Roncesvals. Seguntes pareix alavez os hispano-cristianos encomenzoron a ocupar franchas pirenencas de l'Aquitania carolinchia.
En l'anyo 793 os arabes y berbers de l'Al-Andalus atacoron y tornoron a ocupar territorios occitans que ya heban ocupato en atras ofensivas y que heban tenito que deixar a los francos. Cuan plegoron enta Narbona o marqués Guillén los aturó en a marguin de l'Orbieu, entre Narbona y Carcasona, forachitando-los de nuevo t'a peninsula iberica. En l'anyo 795 os exercitos francos penetroron de nuevo en a peninsula ocupando Chirona, Cardona y Vic, mientres os musulmans disidents clamaban a los francos en l'anyo 799 pa que los aduyasen en l'Alto Aragón y Balears. Dimpués de 2 anyatas de setio Barcelona capetuló y lo rei Loís, fillo de Carlos Magno, entró en la ciudat (801). D'esta traza se formó, encara unita a Septimania, lo que dimpués será a Marca Hispanica.
A partir de l'anyo 806 los musulmans saqueyoron Corcega, Provenza y Italia, y l'exercito terrestre franco prenió Pamplona en l'anyo 806, plegó enta l'Ebro en l'anyo 809, no podió prener Uesca, pero prenió Tortosa en l'anyo 812.


== Carlos Magno en fuents aragonesas ==
En o Liber Regum lo mencionan como Charle Mayne. 

Lo mencionan tamién como Charlemaine en o "Libro d'as Marabillas d'o Mundo", en un parrafo on a onomastica emplegata ye francesa. 

En o Libro de los Emperadors s'escribe Rey Carles, igual que en atros libros aragoneses medievals, pero tamién Carlos de Francia. 

En a Cronica d'os Conquiridors s'escribe Karles Magno u Karles. :

En o "Libro d'el Trasoro" lo mencionan como Carlo Magno en o capítol 89:


== Bibliografía ==
(en) Riché, Pierre (1993). The Carolingians: A Family Who Forged Europe. Universidat de Pennsylvania Press. ISBN 0-8122-1342-4.


== Se veiga tamién ==
Arte carolinchio.
Imperio carolinchio.


== Referencias ==


== Vinclos externos ==
 Se veigan as imáchens de Commons sobre Carlos Magno.
(en) Articlo sobre l'espata de Carlos Magno.