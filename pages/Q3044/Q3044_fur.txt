Carli Magn, par latin Carolus Magnus, par francês Charlemagne, par todesc Karl der Große (2 Avrîl 742 – Aquisgrane, 28 Zenâr 814), al fo re dai Francs e dai Langobarts e imperadôr dal Sacrât roman imperi.
Al fo un dai omps plui impuartancj de Storie.


== Biografie ==


=== La zoventût ===
Al nassè di Pipin il Curt, prin maiordom di palaç, daspò re dai Francs, e Bertrade di Laon, cognossude anche come Berte dai grancj pîs, salacor tal 742, ma no o sin segûrs; no o savìn ben nancje dulà, salacor in Belgjiche, ancje se tal Votcent storics francês e todescs a tentatin di provâ che al jere nassût tai lor paîs, par resons di nazionalisim; dai sos predecessôrs al eredità une aleance unevore impuartante cu la glesie catoliche. No o cognossìn ben la infanzie di Carli Magn.


=== Carli re dai Francs e dai Langobarts ===
Tal 768 il pari al murì, probabilmentri pe idropisie, stramanant il ream a ducj doi i sos fis, Carli e Carliman, parcè che nol jere il dirit di primogjeniture; i doi fradis, no volint smiezâ il podê, a jerin unevore rivâi, ma il scuintri al fo evitât pe influence de mari, che e rivà a tignî sù la pâs sintremai il 771, cuant che Carliman al murì: Carli al rivà a cjapà il ream dal fradi, gjavant ae sô famee, che e scjampà dongje dal re dai Langobarts Desideri, che i Francs a vevin un bon rapuart cun lui, la pussibilitât di riclamâlu. Il rapuart cun lui al jere tant bon che Carli al veve maridât une sô  fie, che no o savìn il non di lei, ma che e je par solit cognossude come Irmingarde, parcè che Alessandri Manzoni te tragjedie Adelchi le clamà cussì (par talian Ermengarda), o come Desiderade, ma, no vint vût fis di lei, vint pôre di une pussibil rivendicazion future dai erêts di Carliman, al decidè di discognossile e di tacâ i Langobarts. Te Storie i Francs e chescj par solit a jerin nemìs, par vie de volontât di chescj di concuistâ Rome e de aleance di chei cui papis; cun di fat il pontefiç Adrian I, che nol veve preseât lis gnocis e la aleance, al fo unevore cuntent. Par invadi la Italie al sielzè di doprâ une manovre a tanaie e tal 773 al rivà a vignî jù des Alps, tal Piemont, passant ator l'esercit nemì e lis fortificazions langobardis, che a jerin te planure e no sui monts parcè che chescj a jerin di là dal cunfin cul ream dai Francs, e scuaiantju par rivâ daûr di lôr cence nancje bataiâ. Viodude cemût che e jere la situazion, un grum di duchis langobarts a si alearin cun Carli. Desideri al si parà te capitâl Pavie di Milan, dulà che al tignì dûr par plui di un an; finît l'assedi e cjapade la citât tal 774, Carli, distronât il re, lu spedì intun munistîr a fâ il munic e al vignì il gnûf sovran dai Langobarts.
Al tornà in Italie tal 776 par fermâ un riviel di duchis langobarts (ancje chel dal Friûl) e tal 780 pe incoronazion di sô fi Carliman a re di chest paîs, cul non di Pipin.


=== Lis vueris cuintri i Sassonês e i Avars ===
 
Il scuintri di Carli e dai Sassonês, popul paian che al veve la Gjermanie dal nort, scomençât tal 772, al finì tal 804. La religjon di chescj (I Francs a jerin grancj aleâts de Glesie) e lis svalisamencj  (no a jerin bariduris naturalis tra lôr e i Francs) a creavin ruze tra i doi popui. E fo une vuere fate di seguitivis incursions dai Sassonês, par solit te Istât, e di rifis dai Francs, che, par esempli, un dì a coparin plui di 4 000 ostaçs intune volte. Carli par fâju jù e convertîju al doprà ancje deportazions, introdusint tes tieris dispopoladis Sclâfs e Francs, leçs unevore severis cuintri la religjon paiane e un grum di durece. Invezit, cuant che al ve di convertî e bataiâ cuintri i Avars (791 - 796), no e fo doprade cheste severitât e a forin scanceladis lis leçs suturnissimis cuintri i Sassonês.


=== La vuere cuintri i musulmans ===

Volint cjapâ gnovis tieris, disint di volê liberâ i cristians spagnûi dai maumetans, che a regnavin lavie, al organizà une spedizion tal 778, profitant dal fat che un emîr al j veve domandât judori cuintri un altri. Nol combinà nuie, ma tai agns seguitîfs i soi gjenerâi a rivarin a cjapâ la Catalogne. Un episodi di cheste prime vuere in Spagne al è unevore innomenât: biel che l'esercit di Carli al tornave in France, ae retrovuardie al j fo dât sot e e fo disterminade, e cun cheste ancje il paladin Orlant, o Rolant, che al è un dai personaçs plui impuartants de leterature romançe, sedi te epiche medievâl (par esempli te Cjançon di Rolant, par francês Chanson de Roland) sedi tai poems cavalarescs (par esempli tal Orlant inamorât, par talian Orlando innamorato, e tal Orlant furiôs, par talian Orlando furioso). Secont la tradizion, te batae, vignude a Roncesvalles (ma i storics a disin che chest al è un buridon), Orlant al copà un grum di nemìs Araps, ma chescj a jerin masse di lôr; al decidè di cuarnâ par clamâ jutori masse tart, parcè che nol voleve jessi vîl. Par chest al murì. Te realtât no a jerin Araps in chê bataie, ma Bascs, che no a jerin musulmans, ma cristians.


=== La nassince dal imperi ===

Tal 799 il pape, Leon III, che al jere debil, nol veve un grum di aleâts, ni internis ni esternis, e al venive acusât par intacs di casse e pe sô vite privade (difat Carli, che al podeve fâlu parcè che al veve un prestigi stragrant e al jere considerât, insiemit al pontefiç, al vuide dai cristians, al decidè di fâ un scrutini par verificâ e chest al jere ver), al si parà dongje di lui, a Paderborn, in Sassonie, par un riviel a Rome, afermant che a j jerin stâts gjavâts fûr i volis e che e j jere stade taiade la lenghe ma che a jerin cressûts di gnûf par un meracul. Tornade Rome al pape, chest te Sierade dal 800 al acolzè Carli te caput mundi come al si faseve pai antîcs imperadôrs romans e tal dì di Nadâl, in chel che il tron dal imperi bizantin al jere vacant, doprant cheste come reson (al veve di jessi un imperadôr roman), lu incoronà imperadôr dal Sacrât roman imperi te basiliche di San Pieri, rispietant il cerimoniâl imperiâl roman: la intenzion e jere chê di ripiâ la Storie dal Imperi roman a soreli bonât daspò une interuzion. Secont Egjinart Carli nol fo content de cerimonie, salacor parcè che al veve metût il pape la corone sul sô cjâf, e chest al à une precise significance simboliche, ma salacor il biograf al scrivè cussì nome par sotsegnâ la sô modestie, come al faseve Svetoni pai imperadôrs antîcs.


=== L'imperi sintremai la muart ===
Tal 802 Nicefor I al vignì imperadôr bizantin, no preseant la renassince dal Imperi roman di Jevât: i doi a si bataiarin dal 805/806 al 812, po fasint un pat che al assegnà a Nicefor Vignesie, la Istrie e la Dalmazie, a Carli il ricognossiment de sô carighe. Daspò al organizà il stât, dividintlu in conteis, lis tieris centrâls, e marchis, chês esternis; par controlâlis dutis, al mandave funzionaris clamâts missi dominici de capitâl Aquisgrane. Al viodè di scrivi cetantis leçs prin nome orâls.
Tal 813 al associà al cadregon il sôl fi legitim ancjemò vîf, Luduì; tal istès an pal fret che al jere intant che lui al jere a cjace tes Ardenis al si inmalà, come al jere za sucedût prime, cheste volte di polmonere; no volint scoltâ i miedis, par curâsi al decidè di bessôl di gjunâ par cualchi dì, po di tornâ a mangjâ dut chel che al voleve. La matine dal 28 Zenâr 814, fade la comunion, al murì.


== Carli e la culture ==

Al fevelave latin e al saveve lei, ma no scrivi; al cirì di imparâ cuant che al jere za intimpât, ma, aromai masse vecjo, nol rivà.
Al temeve la disparizion de culture dai Francs e de lor lenghe gjermaniche par vie de influence dal francês; par chest al scrivè une gramatiche de lenghe franche, intun timp cuant che al si crodeve che la sole lenghe che al si podeve comedâ e fos chê latine. Al organizà scuelis par predis e munics e al favorì la difusion de culture e la produzion di libris: in dì di vuê o vin 1 800 manuscrits realizâts dal an 1 sintremai la etât di Carli, plui di 7 000 scrits tal sô secul. Sot di lui al si stabilizà la minuscule caroline, la scriture che e fo la base pe elaborazion di chê doprade cumò tai libris (chê che il letôr al cjate chi). Il periodi di Carli al fo tant impuartant pe culture europeane che al è cognossût cul non di rinassince carolingjie. Al jere ancje interessât ae astrologjie.


== La scusse ==
Secont Egjinart, l'autôr de sô biografie plui impuartante, che lu cognosseve a muse, al jere grues, robust e alt 1,90 m; tal Votcent al vignì fûr che il so scheletri, che al fo misurât in chê volte, al jere propite 1,92 m. Al veve la muse taronte, i volis grancj e vivarôs, il nâs plui grant de medie, ma no une nape, l'estri gaiôs, il cuel nudrît e curt, la panze un pôc infûr e la vôs plane, ma masse sutîl par lui. Lis figuris tes monedis, che lu rapresentin cun mostacjons e cence barbe, come ducj i Francs, a confermin cheste descrizion.


== L'imperi ==
Ve une mape dal imperi di Carli: in narancin, vert e rosât i teritoris che al stramanà ai trê fis.


== Curiosetâts ==
Carli al veve un elefant, che al si clamave Abul-Abbas, regalât cuntun grum di altris robis di un calif


== Notis ==


== Leams esternis ==
Puntadis di Alle otto della sera su Carli Magn, rai.it
Carlomagno, treccani.it