Francafa Artowara tir rekola ke izva ke Franca wali toza ke « États Généraux » koka ba 05/05/1789 is « 18 Brumaire » kevsokara ke Napoléon Bonaparte ba 09/11/1799.
Francafa Artowara bad toloya rekola dilizeyer, i bad azazon toloya artowara artazukayasa va gazaxo ke Franca ton taneon tadlemwafi gazaroti az Taneafe Sokasane tenayase va veemaf selt is savsaf gogoleem. Francafa Artowara va yon warzackaf gaderopaf tazuk iskemayar, kan tulon Daktera va rokeem ke ayik is wideyik ke 1789, i kan daktera etimasa va rokamiltuca ke wideyik lente mwa is rigotaf nuyaceem is nafaluca ke vedey rodebowes kan libun kaatoesik.
Konak vuntoy korik bak bata artowara awalkeyed, remi tulon Eaftugal is yon kevartowaraf vord don « Vendée Geja ». Mali toza, tameuca ke rieteem ke Francafa Artowara gan pakoikeem zo etimayar isen keskefa zolonuca gan tsunesikeem zo drigdayar. Gejeem ke Francafa Artowara va pakap ke tadavafa Europa vanolayar ise va redura va konake « berafe sokasane » is artazukara va jowa is yona europafa soka naavdayar, ise va amuzera va yona artowasa rieta webeyer. Bana koboda ton gejeem ke Napoléon Ugal azon zo dakiyid.