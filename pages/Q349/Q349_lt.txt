Sportas – pagal tam tikras taisykles organizuojama žmonių veikla, derinant fizinius ir intelektinius gebėjimus, skirta varžymuisi, laisvalaikio praleidimui, įvairių įgūdžių lavinimui, taip pat pasiruošimas šiai veiklai ir to pasiruošimo metu atsirandantys tarpusavio santykiai. Sportu siekiama varžytis, stiprinti sveikatą, gauti moralinį ir materialinį pasitenkinimą, taip pat atlygį, išreikšti save, tobulintis, siekti garbės ir šlovės.


== Sporto šakos ==

Krepšinis ir futbolas yra populiariausios sporto šakos pasaulyje. Pagal 2018 m. KKSD duomenis, populiariausia Lietuvoje sportuojama sporto šaka tapo futbolas. Pastarasis su 25287 sportininkų aplenkė krepšinį, su 24832 sportuojančiųjų likusį antroje vietoje. Pastarosios sporto šakos pritraukia daugiausiai žiūrovų prie televizijos ekranų, taip pat į arenas, stadionus. Be jų į arenas daug žiūrovų surenka ir ledo ritulio varžybos.
Sporto šakos gali būti grupuojamos įvairiai (toliau pateikiama klasifikacija remiantis tik viena iš galimų sistema):

Kovos menai (aikido, boksas, dziudo, džiudžitsu, karatė, kikboksas, kung-fu, muai-tai, imtynės, sumo);
Asmeninės sporto šakos (badmintonas, tenisas);
Komandinės sporto šakos (futbolas, krepšinis, ledo ritulys, lėkščiasvydis, rankinis, regbis, tinklinis, žolės riedulys).


=== Lenktyniavimo sporto šakos ===
Žmogui naudojant vien savo jėgas (bėgimas, plaukimas, šuoliai į tolį);
Žmogui naudojant vien savo jėgas, bet pasitelkiant tam tikras technines priemones (dviračių sportas, irklavimas, kanojų sportas, šuoliai su kartimi);
Pasitelkiant tam tikras technines priemones ir naudojantis išoriniais energijos šaltiniais (automobilių sportas, motociklų sportas, buriavimas, burlenčių sportas).


=== Pasiekimų sporto šakos ===
Su taikiniais (šaudymas iš lanko, praktinis šaudymas, golfas);
Demonstravimo (gimnastika, jojimas, kultūrizmas, šuoliai į vandenį);
Jėgos ir ištvermės (lengvoji atletika, sunkioji atletika, fitnesas, kultūrizmas, gatvės gimnastika).


=== Mišrios sporto šakos ===
Mišrios sporto šakos (biatlonas, triatlonas, penkiakovė, septynkovė, dešimtkovė).


=== Ekstremalusis sportas ===

Ekstremalus sportas apima įvairias sporto šakas: BMX, parkūro, riedučių, riedlenčių, irklenčių, burlenčių, banglenčių (didelių bangų, ledinio vandens), jėgos aitvarų (sniego jėgos aitvarų), baidarių ir kanojų irklavimo (šniokščiančio vandens), snieglenčių, slidžių (kopimo į kalnus ir kalnų slidinėjimo sportą), alpinizmą, laipiojimo uoluomis (kopimą į užšalusius krioklius, uolas, riedulius) kalnų dviračių, treilo bėgiojimo (ultramaratonų bėgimas kalnuose), plaukimo (ilgų nuotolių plaukimą lediniame vandenyje), parasparnių, parašiutų (B.A.S.E. šuoliai), nardymo (giliame vandenyje be nardymo įrangos), žygiavimo, urvų, kanjonų nusileidimo sportą ir kita.


== Sportas Lietuvoje ==

Populiariausia sporto šaka Lietuvoje yra krepšinis. Jis neretai dar vadinamas „antrąja Lietuvos religija“, o pati Lietuva – krepšinio šalimi. Lietuvoje krepšinis pradėtas populiarinti 1921 m.
Lietuvos vyrų krepšinio rinktinės nariai triskart tapo Europos čempionais (1937 m. Rygoje, 1939 m. Kaune ir 2003 m. Stokholme), triskart tapo Europos vicečempionais (1995 m. Atėnuose, 2013 m. Liublianoje, 2015 m. Lilyje),  kartą laimėjo bronzą (2007 m. Ispanijoje). Iškovojo bronzos medalius XVI Pasaulio vyrų krepšinio čempionate (2010 m. Turkijoje).
Lietuvos moterų krepšinio rinktinės narės 1997 m. tapo Europos čempionėmis. Pasaulio krepšinio čempionatuose moterų rinktinė dalyvavo 3 kartus, du kartus pasiekė 6 vietą.


== Taip pat skaitykite ==
Sportinis turizmas
Sporto įranga


== Išnašos ==


== Nuorodos ==

Vilniaus universiteto Sveikatos ir sporto centro tinklaraštis.