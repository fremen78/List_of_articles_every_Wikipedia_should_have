Pakistan (oficielnje Islamska republika Pakistan) je wot lěta 1956 islamska federatiwna republika, kotraž leži w južnej Aziji. Po Indoneskej jedna so wo kraj z druhim najwjetšim islamskim wobydlerstwom na swěće.
Na juhowuchodźe mjezuje z Indiskej, na sewjerowuchodźe z Chinskej, na sewjerozapadźe z Afghanistanom, na juhozapadźe z Iranom a na juhu z Arabskim morjom. Pakistanska stolica je w sewjeru ležacy Islamabad, najwjetše město a hospodarski centrum pak Karači při pobrjoze w juhu. Najwyši wjeršk kraja a zdobom druhi najwyši cyłeho swěta je K2 (8.611 m), kotryž so w Himalaji blisko chinskeje hranicy namaka. Najwuznamniša rěka je z Tibeta pochadźacy Indus, kotryž słuži powodźowanju wulkeho dźěla pakistanskeho ratarstwa.
Pakistan bu w lěće 1947 hromadźe z Indiskej njewotwisny wot Zjednoćeneho kralestwa. Hač do lěta 1971 wobsteješe ze Zapadneho Pakistana, kotryž wotpowěduje dźensnišemu teritorijej, a Wuchodneho Pakistana, kotryž bu po wójnje jako Bangladeš njewotwisny.


== Žórła ==


== Wotkaz ==