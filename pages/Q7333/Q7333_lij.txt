Zheng He (grafia tradiçionâ: 鄭和 semplificâ: 郑和 pinyin: Zhèng Hé; Wade-Giles: Cheng Ho; nomme de nascita: 马三宝 pinyin: Mǎ Sānbǎo; nomme arabo: Hajji Mahmud; 1371 – 1434) o l'é stæto un navegatô cineize.


== Biografia ==
Membro da dinastia di Ming, œünucco reâ e compagno de zœughi do prinçipin Zhu Di, o l'agiuttò quest'urtimo a compî una rivolta contro o poæ do mæximo, l'Imperatô Zhu Di. Una votta montao a-o trono comme nœuvo Impiatô o l'ordinò, into 1403, a construçion de 'na flotta impeiâ segge pe scopi mercantî, che comme flotta da guæra e pe-i afæ diplomatichi.
L'Impiatô Zhu Di o misse a-o comando de tutta a flotta o Zheng He, ch'o fu quindi nominao Armiraggio. De relixon musulmaña, o Zheng He o vègne quindi incaregao da l'imperatô, ch'o l'assunse o nomme de Yongle, de effettoâ de spediçioin navæ a carattere diplomatico, scientifico e commerciâ inti moæ ocidentæ, guidando una flotta de gren zunche imperiæ ch'a l'includeiva de nave mercantî ascì, e coscì dite nave di tesoi.
Segondo a verscion ófiçiâ, a flotta a l'aviæ dovuo riçercâ l'imperatô Jianwen (1377-1402) scomparso misteiosamente co-a guæra çivî ch'a vidde ascende a-o trono o Yongle, mentre segondo o professô d'inzegnaja marittima Xin Yuan'ou, de l'Universcitæ de Shanghai Jiaotong, l'impeo cineize, menaççao da-i armæ do Tamerlan (1336-1405) ch'o l'aiva za conquistao gran parte de l'Axia, o l'aviæ mandao o Zheng He in çerchia d'alliæ.

L'enorme flotta comandâ da-o Zheng He (317 nave con 28.000 sordatti a bordo) a partì pe-o primmo viægio inte l'Ocean Indian, razonzendo e coste orientæ de l'Africa, o Mâ Rosso, o Giappon e a Corea.
Dæto o sucesso da primma spediçion o fu incaregao de conduine una segonda inti moæ de l'Indociña, de l'Indonexia e de l'India meridionâ, spinzendose scin a toccâ e coste arabiche meridionæ e de l'Africa orientâ tra l'attoâ Somalia e o Kenya. Tra o 1405 e o 1433 o l'effettuò in tutto sette viægi; l’urtimo de questi (afrontao con 300 nave e circa 27500 ommi) o duò da-o 1431 a-o 1433: a flotta comandâ da-o Zheng He a vixitò i porti de Champa (ancœu into Vietnam) e Giava, otr'a Palembang, Malacca, Ceylon e Calcutta. Tra i sucesci diplomatichi da spediçion se ricorda a dissuaxon do re do Siam a menaççâ o Regno de Malacca.
Da Calcutta una parte da flotta a continuò o viægio verso ovest costezzando o corno d'Africa scin a Malindi e commerciando in sce-o Mâ Rosso, in tâ viægio tanti di mainæ cineixi poettan probabilmente vixitâ A Mecca. O Zheng He invece, che foscia o l'ea arestao a Calcutta, o moì into viægio de ritorno e o fu seppellio in mâ. 
Sciben che e gren spediçioin do Zheng He son un fæto storico, ancon a-a giornaa d'ancœu se discutte in sce-i limiti razonti da-i esploraçioin cineize. O professô Chen Hsin-hsiung de l'Universcitæ Nazionâ Cheng Kung de Tainan (Taiwan), o sostegne presempio che e fonte no atestan s'a segge stæta effettivamente a flotta do Zheng He a razonze l'Affrica.


=== Ipotexi do 1421 ===
O ex-ófiçiâ da Royal Navy Gavin Menzies, into libbro 1421: a vea stoia da spediçion cineize ch'a scrovì l'America, o l'ha sostegnuo che, into corso do sesto (1421-1423) di so sette viægi esplorativi, a flotta do Zhen He (composta da-e nave a-i ordini di capitagni Zhou Wen, Zhou Man, Yang Qing e Hong Bao) a l'aviæ scoverto  l'Aostralia, a Nœuva Zelanda, i Americhe, l'Antartico, a costa settentrionâ da Groenlandia e o Passaggio a nord-est. Queste conoscençe saieivan da pœu stæte censuræ perchè i mandarin, i burocrati da corte imperiâ, temeivan che-o costo d'urteioî spediçioin o l'aviæ dannezzao l'economia cineize. Segondo l'ófiçiâ, za poco doppo, into 1428, i Portogheixi intron in possesso de 'na carta da tæra cineize che 'n mercante veneçian, Niccolò Da Conti, o l'aviæ avuo navegando co-o Zheng He.
L'"ipotexi do 1421", ch'a l'ha avuo una noteive ressonança presso o grande pubblico, a l'é stæta completamente respinta da-i storiografi, in quante priva de baze fattoæ: i argomenti do libbro do Menzies son quæxi escluxivamente conzettue e ipotexi.


== Notte ==


== Atri progetti ==

 Wikimedia Commons a contêgne di files in sce Zheng He