Pablo Picasso (1881–1973) var en spansk kunstner, ansett som en av de største kunstnerne på 1900-tallet. Hans fulle navn var Pablo Diego José Francisco de Paula Juan Nepomuceno María de los Remedios Cipriano de la Santísima Trinidad Clito Ruiz y Picasso. Picasso ble født i Málaga i Spania, og er best kjent som grunnleggeren (sammen med Georges Braque) av kubismen. Han skapte imidlertid en variert samling kunstverk. Hans kunstneriske løpebane strakk seg over nesten 80 år, med stor vidde i såvel stilarter som bruk av medier. Det anslås at hans totale produksjon omfattet over 20 000 verk. Han mottok Stalins fredspris i 1950 og Lenins fredspris i 1962.


== Karriere ==

Allerede tidlig i livet ble Picasso ansett som et stort kunstnerisk talent. Hans tidlige verk har en høy teknisk kvalitet, og Picasso uttalte senere at hans tekniske trening var nødvendig for at han kunne bevege seg utenfor de vanlige male-teknikkene i sin senere karriere. Et av de sterkeste kjennetegnene ved Picassos kunst er hans konstante søken etter nye måter å uttrykke seg på. 
Picassos talent førte til at han kunne uttrykke seg i mange forskjellige medier. Da han flyttet til Paris i 1904, hadde hans arbeider utviklet seg fra den klare realismen i spansk maleri, gjennom en periode hvor han var påvirket av impresjonismen, til den «blå perioden». Hans melankolske humør på denne tiden førte til at han i hovedsak malte i blå farger, og gjerne trette og ensomme figurer. 
I 1905 begynte Picassos fargevalg å bli lysere igjen. Også motiv-valget ble mindre deprimerende. Fargevalget blir mer oransje og rosa, og denne perioden blir kalt «rose»-perioden etter den beige fargetonen som han ofte benyttet. 
I 1907 så Picasso en minneutstilling over Paul Cezanne; Cezanne hadde vært opptatt av å vise de geometriske formene i naturen. Etter inspirasjonen fra Cezanne og fra afrikansk og iberisk kunst utviklet Picasso sammen med Braque kubismen. De brøt nå opp motivene i geometriske enkeltformer. Dette året malte Picasso «Pikene fra Avignon» (Les Demoiselles d'Avignon), som regnes som det første kubistiske maleriet. I 1912 lagde han sin første collage ved å lime papir og en klut på lerretet og kombinere dem med de malte feltene. 
På 50-tallet forandret Picasso igjen stil, og begynte å studere kunsten til de gamle mesterne. Blant annet lagde han en serie arbeider basert på Velázquez' maleri Las Meninas. På denne tiden bodde han i Cannes, og i 1955 hjalp han til med å lage filmen Mysteriet om Picasso (regissert av Henri-Georges Clouzot).


== Perioder ==
Selv om navnene på de forskjellige periodene hans verk deles inn i er debattert, kan Picassos produksjon deles inn i følgende perioder:

Tidlig karriere (frem til 1901)
Den blå perioden (1901–1904)
Den rosa perioden (1904–1905)
Kubisme (1907–1917)
Klassisisme (1920–1925)
Kubisme og surrealisme (1925–1936)
2. verdenskrig (1939–1945)
Sene arbeider (1945–1973)


== Gernika - Guernica ==
Picasso malte det store veggmaleriet «Guernica» kort tid etter at tyske fly etter ordre fra Spanias framtidige diktator Franco bombet den baskiske byen Gernika 26. april 1937 under den spanske borgerkrigen. Picasso malte ikke en nøyaktig gjengivelse av hendelsen, men viste sin dype fortvilelse over hendelsen ved å male en døende hest, en mor med sitt døende barn, en falt soldat, en kvinne fanget i en brennende bygning osv. Bildet viser terroren og lidelsene ved krig. 
Gjennom begge verdenskrigene og den spanske borgerkrigen nektet Picasso å kjempe for noen side eller land. Han kommenterte aldri dette selv, men oppmuntret ideen om at det var fordi han var pasifist. Flere av hans samtidige (blant annet Braque) følte at denne nøytraliteten hadde mer å gjøre med feighet enn prinsipp.


== Familieliv ==
Picasso hadde en rekke kjærlighetsaffærer. Han var gift to ganger og fikk fire barn: Paulo, Maria, Claude og Paloma. Første ekteskap inngikk han med Olga Khoklova i 1918, og de forble gift frem til Olgas død i 1955 selv om de var separert lenge før dette. De fikk en sønn, Paulo. Det andre ekteskapet var med Jacqueline Roque i 1961, og de forble gift frem til Picassos død. Mellom ekteskapene fikk han datteren Maria med Marie-Thérèse Walter og barna Claude og Paloma med Françoise Gilot.


== Forhold til Norge ==

Picasso hadde et omfattende samarbeid med den norske kunstneren Carl Nesjar gjennom 1950- og 60-tallet, hvilket resulterte i flere arbeider i mange land, blant annet utsmykningen av regjeringskvartalet i Oslo. Her tegnet Picasso og Nesjar skulpterte/graverte betongplater.
Bergen Billedgalleri, nå Bergen Kunstmuseum kjøpte i 1921 inn et lite stilleben: «Nature Morte» for kr 1 700,- (i 2008-kroner: rundt 30 000,-), som en av de første offentlige kunstsamlingene. I 1918 ble vandreutstillingen «Den franske utstilling» vist, der Picasso stilte bilder. Den 31. januar 2008 åpnet Dronning Sonja utstillingen «Picasso - figur og bilde» i Stenersensamlingen i Bergen Utstillingen omfattet 80 av hans verker og siktet på å vise utviklingen som kunstner, med noe fra alle faser.
Høyskolelektor og kunstner Morten Krogh oppdaget i 2006 at «Guernica» kunne ha vært innkjøpt til Nasjonalgalleriet i Oslo i 1938.  Det året arrangerte nemlig Walther Halvorsen, tidligere Paris-korrespondent for Verdens Gang, en utstilling i Kunstnernes Hus med verker av Matisse, Braque, Laurens og nettopp Picasso. Sistnevnte bidro til utstillingen med 32 malerier; ett av disse var «Guernica» med prislapp 30 000 kroner.  Oslo var dermed den første byen etter Paris som fikk ta dette hovedverket i øyesyn; utstillingen ble senere vist i Danmark og Sverige. 
20. januar 1938 møttes deler av Nasjonalgalleriets innkjøpskomité i Universitetsgata 10 for å ta stilling til eventuelle innkjøp fra utstillingen.  Billedhuggergruppen (Stinius Fredriksen, Dagfin Werenskiold og Nasjonalgalleriets direktør Jens Thiis) ble enige om å kjøpe en statuett av Laurens til 1 500 kroner.  Men malergruppen (bestående av Peder Deberitz, Finn Nielssen, Jean Heiberg, Halvdan Holbø og direktør Jens Thiis) møttes ikke og gikk dermed glipp av muligheten for ervervelse av det som regnes blant Picassos hovedverk.

		
			
			
		
		
			
			
		


== Film ==
Filmen Picassos kvinner (engelsk: «Surviving Picasso») fra 1996 forteller om Picassos mange forhold til kvinner. Skuespilleren Anthony Hopkins spilte hovedrollen som Picasso.


== Litteratur ==

The Museum of Modern Art. Pablo Picasso, a retrospective. Ed. William Rubin, chronology by Jane Fluegel. New York. 1980. ISBN 0-87070-519-9
Becht-Jördens, Gereon; Wehmeier, Peter M. (2003). Picasso und die christliche Ikonographie. Mutterbeziehung und künstlerische Position. Berlin: Dietrich Reimer Verlag. ISBN 3-496-01272-2
Cirlot, Juan-Eduardo (1972). Picasso: birth of a genius. New York and Washington: Praeger.
Cowling, Elizabeth; Mundy, Jennifer (1990). On Classic Ground: Picasso, Léger, de Chirico and the New Classicism 1910-1930. London: Tate Gallery. ISBN 1-85437-043-X
Fitzgerald, Michael C. Making Modernism: Picasso and the Creation of the Market for Twentieth-Century Art. New York: Farrar, Straus and Giroux, 1995.
Eugenio Fernández Granell, Picasso's Guernica : the end of a Spanish era (Ann Arbor, Mich. : UMI Research Press, 1981) ISBN 0835712060 9780835712064 9780835712064 0835712060
Ledor, Kobi, MD. "A Guide to Collecting Picasso's Prints"
Mallen Enrique (2003). The Visual Grammar of Pablo Picasso. Berkeley Insights in Linguistics & Semiotics Series. Berlin: Peter Lang.
Mallen, Enrique (2005). La Sintaxis de la Carne: Pablo Picasso y Marie-Thérèse Walter. Santiago de Chile: Red Internacional del Libro.
Picasso, Olivier Widmaier. (2004). Picasso: The Real Family Story. Prestel Publ. ISBN 3-7913-3149-3
Richardson, John. (2007). A Life of Picasso: The Triumphant Years.  Knopf.
Rubin, William, ed. (1980) Pablo Picasso, a retrospective. Chronology by Jane Fluegel. Museum of Modern Art|The Museum of Modern Art. New York. ISBN 0-87070-519-9
Wattenmaker, Richard J.; Distel, Anne, et al. (1993). Great French Paintings from the Barnes Foundation. New York: Alfred A. Knopf. ISBN 0-679-40963-7
Nill, Raymond M. "A Visual Guide to Pablo Picasso's Works". New York: B&H Publishers, 1987.


== Referanser ==


== Eksterne lenker ==
(en) Pablo Picasso – kategori av bilder, video eller lyd på Commons 
(en) Pablo Picasso – galleri av bilder, video eller lyd på Commons 
(en) Pablo Picasso på Internet Movie Database 
(sv) Pablo Picasso i Svensk Filmdatabas 
(fr) Pablo Picasso på Allociné 
(en) Pablo Picasso på AllMovie 
(en) Pablo Picasso hos The Movie Database 
(en) Pablo Picasso hos Internet Broadway Database 
(en) Pablo Picasso hos Internet Broadway Database 
(en) Pablo Picasso på Discogs 
(en) Pablo Picasso på MusicBrainz 
(en) Sitater og kunstverk av Pablo Picasso
(fr) Pablo Ruiz Blasco y Picasso (Picasso): 400 kunstverk
(es) Museo Picasso Málaga
(en) Pablo Picasso
(en) The On-line Picasso Project – Side med detaljert oversikt over Picassos verker og informasjon generelt