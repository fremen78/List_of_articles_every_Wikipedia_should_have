Rieka môže byť :

väčší prirodzený vodný tok (prúdiaci jednosmerne vo vyhĺbenom koryte), pričom význam pojmu „väčší“ v tomto kontexte nie je jasne stanovený, obyčajne znamená väčšiu dĺžku, väčšiu rozlohu povodia či väčší prietok; alebo
väčší stály (príp. periodický) prirodzený vodný tok; alebo
(väčší) prirodzený vodný tok tečúci v koryte a ústiaci do mora či jazera (alebo sa strácajúci v púšti); alebo
podľa vodného zákona: povrchový (alebo prevažne povrchový) prirodzený vodný tok; alebo
zriedkavo, najmä v časti anglických textov: akýkoľvek prirodzený vodný tok; alebo
na Slovensku aj špecificky:
prirodzený vodný tok s povodím väčším ako 150 km2; alebo
prirodzený vodný tok s povodím väčším ako 150 km2 okrem veľtoku (=veľrieky) (t.j. rieka ako položka v rámci delenia vodných tokov na: bystriny - horské potoky - potoky - riečky - rieky - veľtoky)


== Charakteristika ==
Voda rieky pochádza z atmosférických zrážok alebo prameňov. Rieka je bežný spôsob, ako sa zrážky dostávajú do mora alebo väčšieho vodného telesa ako jazero, čo ich robí súčasťou prírodného kolobehu vody.
Menšie prítoky riek sa nazývajú potoky. 
Splavné rieky sú dôležité pre obchodnú alebo rekreačnú plavbu, t.j. vodnú dopravu a lodnú prepravu. Na riekach sa budujú hate alebo priehrady s hydroelektrárňami, ako aj nádrže na zachytenie povodňových vôd, na zavodňovanie a rekreačné využitie.


== Delenia ==


=== Delenie podľa prietokov ===
stála (=perenujúca) – tečúca stále
periodická (=nestála, intermitentná, sezónna) - tečúca periodicky
epizodická (=občasná, efemérna) – tečúca občasne; toto sú občasné púšťové rieky (vádí)


=== Delenie podľa klimatických charakteristík ===
alpská rieka – Dunaj, Rhôna...
rieka západoeurópskeho typu
rieka púšťového typu (vádí)
rieka tropického typu


=== Podľa typu ústia ===
hlavná rieka (tok 1. rádu) – rieka vlievajúca sa do oceánov, morí, jazier alebo zanikajúca v púšti - Dunaj, Odra
prítok (tok 2. rádu) – vodný tok ústiaci do hlavnej rieky - Váh (→ Dunaj), Dunajec  (→ Odra)
prítok (tok 3. rádu) – vodný tok ústiaci do toku 2. rádu - Kysuca (→ Váh → Dunaj), Poprad (→ Dunajec → Odra)
prítok (tok 4. rádu) – vodný tok ústiaci do toku 3. rádu - Bystrica (→ Kysuca → Váh → Dunaj), Mlynica (→ Poprad → Dunajec → Odra) atď.


== Merané údaje ==
Štatistické údaje bežne uvádzané pri riekach:

dĺžka toku (od prameňa k ústiu)
vodný stav
priemerný prietok
plocha povodia
spád koryta (v % alebo promile)
rýchlosť prúdu (v m/s)
teplota vody
unášanie suspendovaného materiálu (plavenín a splavenín)
stupeň znečistenia priemyselnými a poľnohospodárskymi splaškami


== Tok ==
Rieka tečie po naklonenom dne koryta, pričom na niektorých miestach voľne padá - jednorazovo alebo po stupňoch (vodopád, prah). Rýchlosť prúdu sa pohybuje medzi niekoľko cm/s až 6 – 7 m/s. Tok je najrýchlejší v prúdnici, čo je línia spájajúca najhlbšie miesta rieky.
Tok rieky môžeme rozdeliť na tri časti podľa príkrosti spádovej krivky riečneho koryta a geomorfologického rázu doliny:

horný tok, s prevahou hĺbkovej erózie
stredný tok, kde sa prejavuje erózia aj sedimentácia
dolný tok, s prevahou sedimentácie (akumulácie unášaného materiálu)
Na strednom a hlavne dolnom toku s malou rýchlosťou vodného prúdu vznikajú vplyvom bočnej erózie meandre (riečne zákruty).
Sediment unášaný riekou sa delí na časť, ktorá je vlečená po dne - tzv. splaveniny, a časť nesenú v suspenzii - tzv. plaveniny.


== Najvodnatejšie rieky sveta ==
(podľa priemerného prietoku)

Amazon - 219 000 metrov kubických za sekundu
Ganga - 43 000 metrov kubických za sekundu
Kongo - 41 800 metrov kubických za sekundu


== Rieky s najväčším povodím ==
Amazon - 6 915 000 kilometrov štvorcových
Kongo - 3 680 000 kilometrov štvorcových
Níl - 3 400 000 kilometrov štvorcových


== Najdlhšie rieky ==
Amazon - 6 762 km (udáva sa ale aj 7 025 či 5 500 km)
Níl - 6 671 km (udáva sa aj 6 695 km)
Jang-c’-ťiang - 6 380 km (udáva sa aj 6 300 či 5 472 či 5 701 km)


== Referencie ==


== Pozri aj ==


== Iné projekty ==

 Wikicitáty ponúkajú citáty   od alebo o Rieka
 Commons ponúka multimediálne súbory na tému Rieka
 Wikislovník ponúka heslo  rieka