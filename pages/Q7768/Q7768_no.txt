Association of Southeast Asian Nations (ASEAN) er en økonomisk og politisk sammenslutning av sydøstasiatiske nasjoner, som ble grunnlagt i 1967 av Indonesia, Malaysia, Filippinene, Singapore og Thailand. Stiftelsesmøtet ble holdt i Bangkok, Thailand. ASEAN har til formål å styrke den økonomiske, sosiale, og kulturelle utvikling i, og mellom, medlemslandene. (Forbundet har ingen overnasjonal utøvende myndighet, slik EU har, tildels.)
ASEAN dekker et areal på 4,46 million km², som er 3% av jordas landareal, og har en befolkning på ca. 600 millioner mennesker, som er 8,8% av verdens befolkning. I 2010 hadde det samlede nominelle BNP vokst til 1,8 billioner USD. Hvis ASEAN hadde vært en enkelt enhet ville det rangere som den niende største økonomien i verden.


== Historie ==
Forløperen for ASEAN var en organisasjon kalt Association of Southeast Asia, vanligvis forkortet ASA, som bestod av Filippinene, Malaysia og Thailand. ASA ble grunnlagt i 1961. ASEAN tok over denne organisasjonens rolle da det ble grunnlagt den 8. august 1967. Utenriksministre fra fem land — Indonesia, Malaysia, Filippinene, Singapore og Thailand — møttes da i det thailandske utenriksdepartementet i Bangkok og signerte ASEAN-deklarasjonen, bedre kjent som Bangkokdeklarasjonen. De fem utenriksministrene — Adam Malik fra Indonesia, Narciso Ramos fra Filippinene, Abdul Razak fra Malaysia, S. Rajaratnam fra Singapore, og Thanat Khoman fra Thailand — blir ansett for å være organisasjonens grunnleggere. 

Bakgrunnen for ASEANs dannelse var et ønske om å skape et stabilt ytre miljø slik at medlemslandenes styrende elite kunne konsentrere seg om å skape en nasjonal identitet. Redselen for kommunismen, redusert tillit og tilltro til eksterne makter på 1960-tallet, og streben etter nasjonal økonomisk utvikling var viktige faktorer. Indonesia hadde dessuten ambisjoner om å utvikle seg til å bli en regional stormakt gjennom regionalt samarbeid, mens Malaysia og Singapore håpet på å begrense Indonesia gjennom å binde dem i et utvidet samarbeid. I motsetning til Den europeiske union (EU) ble ASEAN designet for å tjene nasjonalisme.
I 1976 fikk den melanesiske staten Papua Ny-Guinea observatørstatus.
På 1970-tallet satset organisasjonen på et program basert på økonomisk samarbeid, etter et toppmøte i Bali 1976. Dette brøt sammen midt på 1980-tallet, og ble ikke gjenopprettet før det thailandske forslaget om regionale frihandelsområder i 1991. Blokken vokste da Brunei Darussalam ble det sjette medlemmet da de ble med den 8. januar 1984, knapt en uke etter at landet ble selvstendig.
Den 28. juli 1995 ble Vietnam ASEANs sjuende medlem. Laos og Myanmar ble med to år senere den 23. juli 1997.
Kambodsja skulle ha blitt med samtidig som Laos og Myanmar, men ble forhindret på grunn av landets interne politiske kamp. Landet ble til slutt med den 30. april 1999, etter at forholdene hadde stabilisert seg.


== Medlemsland ==

ASEAN har per i dag 10 medlemmer. Disse er:


== Avtaler ==


=== Frihandelsavtaler ===
AFTA-avtalen (ASEAN Free Trade Area) er ASEAN-landenes frihandelsavtale. Da den ble signert 28. januar 1992 i Singapore omfattet den seks land, i dag er den utvidet til å gjelde ti land.For de fire siste landene var signering av AFTA-avtalen en forutsetning for å bli med i ASEAN.
Kina og ASEAN har inngått en frihandelsavtale.
RCEP (Regional Comprehensive Economic Partnership) ble undertegnet 15. november 2020 på det 37. toppmøtet i ASEAN. Avtalen trer i kraft etter at den er ratifisert av de respektive medlemsland, noe som kan ta inntil to år. De ti medlemslanda i ASEAN og Australia, Japan, Kina, New Zealand og Sør-Korea deltar i avtalen. De 15 landa har til sammen 2,2 milliarder innbyggere, og RCEP kommer både i innbyggertall og BNP til å være verdens største frihandelsområde.


=== Atomvåpenfri sone ===
SEANWFZ-avtalen, også kjent som Bangkok-avtalen, har som intensjon at Sørøst-Asia skal forbli en region som er fri for kjernevåpen. Avtalen ble underskrevet av alle nåværende ASEAN-medlemmene 15. desember 1995, og trådte i kraft i 1997.


== Toppmøter ==


== Referanser ==


== Eksterne lenker ==
(en) Offisielt nettsted 
(en) Association of Southeast Asian Nations – kategori av bilder, video eller lyd på Commons