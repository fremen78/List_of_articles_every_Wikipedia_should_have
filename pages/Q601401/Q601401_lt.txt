Prekyba – bendrąja prasme, savanoriški prekių ir/ar paslaugų mainai tarp kelių ar daugiau objektų (prekybininkų). Prekybos procesų visuma vadinama rinka. Bet kuriame versle yra prekybos elementų.


== Apibūdinimas ==

Pirminė prekybos forma buvo natūriniai (barteriniai) mainai, tiesioginis pasikeitimas prekėmis ar paslaugomis. Šiuolaikinėje prekyboje paprastai naudojamas mainų „tarpininkas“ – pinigai, kurių dėka prekybos procesas gali būti suskaidomas į du etapus – pirkimą ir pardavimą (arba uždarbį).
Manoma, kad prekyba prasidėjo beveik iškart, kai prasidėjo žmonių bendravimas prieš maždaug 150 000 metų. Atsiradus pinigų koncepcijai buvo išspręstos barterinių mainų „dvigubo poreikių sutapimo“ problemos (pardavimas ir pirkimas gali vykti atskirai, skirtingu laiku; jei mainomų prekių vertės nesutampa, skirtumą galima padengti pinigais). Pinigų ir vėliau kitų atitikmenų išradimas labai palengvino ir paskatino prekybą.
Prekybos egzistavimui yra daug prielaidų. Didėjant specializacijai ir darbo pasidalijimui, dauguma žmonių koncentruojasi ties viena gamybos kryptimi ir turi įsigyti pačių negaminamas reikalingas prekes/paslaugas iš tų, kurie jas gamina/tiekia. Panaši specializacija gali pasireikšti ir regionų bei valstybių mastu, kai vienos valstybės situacija kitų valstybių atžvilgiu suteikia jai kokį nors gamybinį pranašumą (pvz., Lietuvoje auginti bananus būtų sudėtingiau nei Pietų Amerikoje ar Indijoje).
Prekybai vykstant tarp dviejų subjektų, ji vadinama dvišale, tarp daugiau nei dviejų – daugiašale.


== Prekybos organizavimas ==
Vyksta keliais lygmenimis:

Valstybės kontrolė – įstatymų bazė, reguliuojanti prekybinę teisę, įkainius, intelektinės nuosavybės parama, dempingo prevencija.
Asociacijų kontrolė – prekybos procesas kontroliuojamas privataus sektoriaus asociacijų, kurios tam turi galią de facto arba suteiktą valstybės.
Laisvoji rinka – prekybos sistema be jokių arba su minimaliais valstybės taikomais apribojimais.
Infrastruktūra – tarpiniai rinkos elementai, tiesiogiai nepriskiriami prekybai – bankininkystė, akcijų rinka.
Technologijos – elektroninė komercija, pardavimo automatai.


== Kai kurios susijusios sąvokos ==
Mažmeninė prekyba – prekyba asmeninio arba namų ūkio vartojimo prekėmis mažais kiekiais.
Didmeninė prekyba – prekyba dideliais kiekiais, kurie paskui paprastai parduodami mažmeninėje prekyboje.
Užsienio prekyba – valstybės prekybos procesai su kitomis šalimis, sąvoka siejama su valstybine prekybos politika kitų šalių atžvilgiu.
Tarptautinė prekyba – prekybos procesai tarp valstybių.
Prekė
Paslauga
Kaina – pinigais išreikšta prekės/paslaugos vertė.
Pasiūla
Paklausa
Pelnas
Konkurencija
Laisvoji rinka
Rinkos mechanizmas
Rinkodara
Reklama
Juodoji rinka


== Taip pat skaitykite ==
Pasaulio prekybos organizacija
Prekyba žmonėmis