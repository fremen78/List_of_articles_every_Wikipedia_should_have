El blues (murnia n'inglés) ye un xéneru musical vocal ya instrumental surdíu nos Estaos Xuníos, basáu nel usu de notes de blues (blue note) y d'un patrón repetitivu, que suel siguir una estructura de dolce compases.


== Orixe y carauterístiques ==
Orixinariu de les comunidaes afroamericanes d'Estaos Xuníos, desenvolvióse al traviés de los espirituales (spirituals), cantares d'oración, cantares de trabayu, rimas ingleses, balaes escoceses ya irlandeses narraes, y berros de campu. 
L'usu de les notes del blues y la importancia de patrones de llamada y respuesta, tantu na música como nes lletres, son indicativos del heriedu africanu-occidental d'esti xéneru. Una traza carauterística del blues ye l'usu estensivu de les téuniques "espresives" de la guitarra (bend, vibrato, slide) y de l'harmónica (cross harp), que darréu influyiríen en solos d'estilos como'l rock. 
El blues influyó na música popular d'Estaos Xuníos y occidental polo xeneral, llegando a formar parte de xéneros musicales como'l ragtime, jazz, bluegrass, rhythm & blues, rock and roll, funk, heavy metal, hip-hop, música country y cantares pop.
La dómina na que surde'l blues puramente dichu nun ta bien definida, suel datase ente 1870 y 1900, nun periodu que coincide cola emancipación de los esclavos y la transición de la esclavitú escontra l'agricultura a pequeña escala nel sur d'Estaos Xuníos.


== Cronoloxía y desarrollu ==
El blues podría estremase cronolóxicamente y en llinies xenerales en:

Blues de pre-guerra, con artistes de blues acústicu previos a la Primer guerra mundial
Blues de post-guerra, con músicos que desenvuelven les sos carreres -mayormente- con posterioridá a la Segunda guerra mundial, y qu'empiecen a incorporar preseos llétricos, y finalmente:
Blues dende los años 60 hasta los nuesos díes, que viose influyíu por un xéneru que'l mesmu blues procreó: el rock.
Dende los sos entamos conocíos, al traviés de grabaciones acústiques -téunicamente deficientes-, hasta los grandes "bluesmen" llétricos, el xéneru cuntó con importantes nomes, dalgunos verdaderes estrelles internacionales, como BB. King, John Lee Hooker, Howlin' Wolf, Freddie King, Muddy Waters, Johnny Winter o Stevie Ray Vaughan, ente munchos otros.


== Referencies ==


== Enllaces esternos ==
 Wikimedia Commons acueye conteníu multimedia sobre Blues.