Stoffskifte eller metabolisme (fra gresk: μεταβολή, metabolē, «endring, omflytting») er et komplett sett av livsnødvendige kjemiske reaksjoner som skjer i levende celler. Disse prosessene er basis for alt liv, og absolutt nødvendige for at celler skal kunne vokse og reprodusere seg, opprettholde strukturer, og respondere riktig i deres miljø.
I all hovedsak dreier metabolisme seg om nyttiggjøring av næringsstoffer – hovedsakelig karbohydrater, proteiner og fett – til vevsbygging og energi, og å kvitte seg med avfallsstoffer. Metabolisme kan derfor inndeles i anabolisme (oppbygging) og katabolisme (nedbryting).
Skjoldbruskkjertelen produserer hormonet tyroksin, som regulerer stoffskiftet og virker på alle cellene i kroppen. Kjertelen ligger rett nedenfor strupehodet foran på halsen, og har form som en sommerfugl. Selv om den veier bare 20–30 gram, er den kroppens største hormonproduserende kjertel. To av de viktigste hormonene denne lille kjertelen produserer, er tyroksin (T4) og trijodtyronin (T3). Disse hormonene er livsnødvendige, så det er alvorlig hvis kjertelen fungerer dårlig eller slutter å fungere.
Jod er nødvendig for at kroppen skal produsere tyroksin, så det er viktig å få nok jod gjennom kosten.
Hvis det er for lite tyreoideahormon i blodet, går de fleste kroppsfunksjoner tregere (lavt stoffskifte). Det kan best beskrives som at kroppen går på lavgir. Blir det for mye tyreoideahormon i blodet, blir effekten motsatt (høyt stoffskifte), og kroppen går på høygir.
T4, tyroksin, er det viktigste stoffskiftehormonet. Det kan måles i blodet som T4 og FT4 (fritt T4). Det omdannes til T3 i kroppscellene. Har man for lav T4, sender hjernen ut tyreoideastimulerende hormon (TSH) for at kroppen skal produsere mer T4. Viser blodprøven høy TSH, betyr det at det er en svikt i skjoldbruskkjertelen som gjør at stoffskiftet blir lavt.


== Interesseorganisasjoner ==
Stoffskifteforbundet ble stiftet 18. desember 1990, og er en interesseorganisasjon for personer med defekt eller manglende skjoldbruskkjertel. Organisasjonen har 7 100 medlemmer per 27. januar 2017 og gir ut medlemsbladet Thyra fire ganger i året.


== Se også ==
Glykolyse
Sitronsyresyklus
Glukoneogenese
Hypotyreose


== Referanser ==


== Eksterne lenker ==
 (en) Metabolism – kategori av bilder, video eller lyd på Commons