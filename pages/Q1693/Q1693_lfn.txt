La Mar Norde (o Mare Germanicum en latina) es un parte de la Mar Atlantica situada entre Britan, Scandinavia, Deutxland, Nederland, Beljia, e Frans. Lo es supra la plano continental european e juntada a la Mar Atlantica par la Manga en la sude e la Mar Norsce en la norde. Lo es plu ca 970 km en longia e 580 km en largia, con un area de sirca 570,000 km2.
La Mar Norde ia es, per un tempo longa, la loca de vias de comersia maral, e ance un area per pexa comersial sinifiante. Lo es un area popular per recrea e turisme en la paises bordante e es plu resente un fonte rica de recurso de enerjia, incluinte combustables de fosil, enerjia de venta, e enerjia de ondas.
En istoria, la Mar Norde ia jua un rol major en la politica e ativias militar, spesial en Europa norde. Lo ia es la sentro de la potia de la vicinges. Pos los, la Alia de Hansa, Nederland, e Britan ia atenta domina la Mar Norde e donce la entra a la mercatos e recursos de la mundo. Como la sola entra a la mar per Deutxland, la mar ia es importante en Gera Mundal 1, Gera Mundal 2, la Gera Fria, e oji.
La costa de la Mar Norde presente un diversia de cualias jeolojial e jeografial. En la norde, fiordos profunda e falses alta marca la costas de Noria e Scotland. En la sude, la costa es composada xef de plaias arenosa e pantanas larga. Car la area ave un popla densa, industria major, e usa de la mar e tera prosima, la mar ia ave problemes ambiental cual ia afeta la ecosistemes de la mar. Problemes como suprapexa, dejeta industrial e cultival, draga, etc, ia resulta en un cuantia de atentas per preveni la degrada de la mar, an cuando ancora usante la mar per suporta la economia de la area.