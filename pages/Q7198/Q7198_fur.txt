Publi Ovidi Nason (par latin Publius Ovidius Naso; Sulmone, ai 20 di març dal 43 p.d.C. - Tomis, in Sizie, 17 d.d.C.) fo un poete antîc roman.


== Biografie ==
Ce che si sa de sô vite si gjave fûr soredut dai ultins viers dai siei Tristia. Nassût a Sulmone di une famee di siôrs tal 43 p.d.C., al lè a studiâ a Rome e po, par un an, a Atene; prin di tornâ te capitâl, al pensà ben di visitâ ancje la Asie minôr e la Sicilie. Di gnûf a Rome, al bandonà in curt la cariere politiche, vint miôr vivi a la beade tai circui de mondanitât, come chel leterari di Valeri Messale, e componi viers, paraltri otignint un grant sucès e vignint di gran mode. Al lè indenant cussì fin al 8 d.d.C., cuant che al intopà intun biel berdel: August lu relegà te lontane e salvadie Tomis, sul mâr Neri. No si sa ben lis resons, ma Ovidi dà la colpe a un so cjant e a un fal; il prin al è probabilmentri la Ars amatoria, che, stant che e dave conseis par fâ adulteris, al imperadôr, che al jere pluitost moralist, no podeve plasê masse e e fo fade disparî des bibliotechis publichis, il secont cualchi mistereose implicazion dal poete tai scandui de fie, Julie maiôr, o de gnece di August, Julie minôr, che propite in chel an e fo parade vie ancje lei, tes Tremitis. Di Tomis Ovidi invià a Rome un grum di viers rivilîts là che si lamentave de sô condizion e al blandive August e il sucessôr, Tiberi, cence mai pierdi la sperance di convinciju di fâlu tornâ indaûr, ma nol gjovà a nuie, parcè che sul mâr Neri al vè di restâ fin ae muart, tal 17 d.d.C.; al desiderave di jessi almancul infossât in patrie, ma nol otignì nancje chel e chê tiere barbare i dè acet ancje te sapulture.


== Il stîl ==
Masse zovin par viodi e vivi lis vueris civîls che a vevin stampât il judiziôs spirt di Virgili e di Orazi, Ovidi jere unevore plui frivul, vint supât il gnûf aiar de Rome imperiâl, passude e, cence pericui o preocupazions masse urgjents, dute cjapade a gjoldi la gaiarine superficialitât dal svagament e dai plasês; propite lui al scrivè che Venus Aeneae regnat in urbe sui: cumò Venere (la diesse dal amôr) regne te citât dal so Enee (Enee, fi di Venere, jere un salt e fuart vuerîr). Cussì il struc, e il valôr, de sô poesie al è dut te superficie, te fine contemplazion des bielis formis, cence interès pal profont des robis ni de vite. Difat si cjatave ben tal circul di Valeri Messale, là che i poetis jerin unevore mancul impegnâts di chei che si tirave dongje Mecenât, che al spartive a plen la politiche culturâl di August. Al cjapave a model di galantarie la tradizion elenistiche e soredut Calimac.


== Lis oparis ==


=== I trê periodis ===
Par solit si divît lis oparis di Ovidi in trê categoriis, seont il periodi che lis scrivè:

chel des elegiis d'amôr (fin al 2 d.d.C);
chel epic (dal 3 al 8);
chel dal esili (dal 9 ae muart).


=== Il periodi des elegiis d'amôr ===
Orazi avodà il prin periodi soredut a elegiis d'amôr. Al scrivè:

une Gigantomachie e une tragedie, la Medea, che cun lis elegiis vevin propite pôc a ce fâ;
i Amores (Amôrs), là che al cjantà une femine, Corine, che probabilmentri no esisteve e le veve inmaginade lui, metint su il mont frivul e lizêr che al è tipic dai siei viers;
lis Heroides (Eroessis), une ricolte di letaris scritis di feminis inamoradis, gjavadis de mitologjie (la uniche che al cjape de storie je Saf), ai lôr amâts. A son ancje letaris di inamorâts masculins, ma a son mancul;
la Ars amatoria (La art dal amôr), cun conseis par cjatâ une femine o un omp e cjapâlu tal laç;
i Remedia amoris (Rimiedis pal amôr), cun conseis par smeti di amâ e evitâ di sufrî masse;
il De Medicamine formae foeminae (Sui prodots pe ciere de femine), che al tratave di cosmetologie.


=== Il periodi epic ===
Al scrivè doi poems:

i Metamorphoseon libri (Libris di metamorfosis), che a cjantavin episodis di mitologjie là che a jerin transformazions, cun cjatadis, leandis e artificis tipics dal elenisim;
i Fasti, che nol completà, là che al esponeve cun erudizion tradizions romanis.


=== Il periodi dal esili ===
Tal ultin slambri de vite, dopo jessi stât relegât a Tomis, in scuasit dutis lis robis che al scriveve al vaive la situazion e al cirive di otignî il permes di tornâ a cjase blandint e suplicant August e po Tiberi. Al componè:

l'Ibis, cuintri un tarizadôr;
i Tristia (Robis gramis), une ricolte di elegiis;
lis Epistulae ex Ponto (Letaris dal mâr Neri);
un poemut in lenghe getule, chê de int dal puest;
i Halieutica (Su la pescje), che a fevelin propit di ce che al promet il titul.


== Bibliografie ==
Ettore Paratore, Storia della letteratura latina, Bologne, Sansoni, 1957
Paolo Fedeli, Storia letteraria di Roma, Napoli, Ferraro, 2004
Ovidi, Opera, Vignesie, Bettinelli, 1789, l. I


== Leams esternis ==
Ovidio Nasone, Publio, treccani.it