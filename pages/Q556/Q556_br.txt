An hidrogen zo un elfenn gimiek, H eo e arouez kimiek hag 1 e niver atomek.
War an Douar, ha ma lakaer a-gostez ar molekulennoù a vez kenaozet gant atomoù all, e vez kavet ar molekulennoù hidrogen peurliesañ e stumm ur c'horf eeun gazek : an dihidrogen (H2), anvet alies « hidrogen » hepken. An hidrogen a gaver e kalz molekulennoù : dour, sukr, proteinoù, hidrokarbonoù.
An Heol hag ar pep brasañ eus ar stered zo graet anezhañ evit al lodenn vrasañ. Dont a ra o energiezh eus dazgweredoù teuzerezh termonukleel an hidrogen.