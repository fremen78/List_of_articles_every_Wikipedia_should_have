David Hilbert (ur. 23 stycznia 1862 w Królewcu (Prusy Wschodnie), zm. 14 lutego 1943 w Getyndze) – niemiecki matematyk.
W zakres jego badań naukowych wchodziły:

algebraiczna teoria liczb
teoria równań całkowych
rachunek wariacyjny
podstawy geometrii i logiki matematycznej
fizyka matematyczna.


== Dokonania ==
Od 1886 pracował na uniwersytecie w Królewcu, w latach 1892–95 jako profesor. W 1895 objął stanowisko profesora na  uniwersytecie w Getyndze, jednego z najważniejszych wówczas ośrodków myśli matematycznej na świecie. Początkowo pracował nad teorią niezmienników algebraicznych. Udowodnił w 1888 roku kluczowe dla tej teorii twierdzenie o istnieniu skończonej bazy dla układu niezmienników. W 1893 udowodnił podstawowe dla geometrii algebraicznej twierdzenie o zerach.
Hilbert zajmował się podstawami geometrii. Jego badania w tym zakresie ukazały nowe spojrzenie na tę tematykę. Wyniki swych badań opublikował w książce Grundlagen der Geometrie z 1899 roku (Podstawy geometrii), w której podał formalne aksjomatyczne ujęcie geometrii klasycznej. Ta przełomowa książka (do dziś wielokrotnie wznawiana i tłumaczona na inne języki) odcisnęła się na spojrzeniu współczesnych matematyków na geometrię i stanowi fundament geometrii aksjomatycznej oraz fundament filozoficzny geometrii.
Hilbert prowadził badania również w zakresie rachunku wariacyjnego oraz teorii równań całkowych. Doprowadziły one do powstania pojęcia przestrzeni Hilberta oraz innych pojęć analizy funkcjonalnej, w szczególności aparatu matematycznego mechaniki kwantowej.
W kręgu jego zainteresowań znajdowała się także teoria liczb. Na przykład w 1909 roku rozwiązał postawiony w 1770 roku problem Waringa.
W listopadzie 1915 wyprowadził (kilka dni przed Einsteinem) równania pola w ogólnej teorii względności. Nie były one „naprawdę ogólnie kowariantne”, w przeciwieństwie do równań teorii Einsteina, „która obejmowała wszystkie formy ruchu”.
Hilbert dążył do uniezależnienia logicznych systemów formalnych od ich strony znaczeniowej, do formalnej poprawności matematycznej . Przedstawił program sformalizowania logiki matematycznej – szukał sposobu zagwarantowania zupełności i niesprzeczności układu aksjomatów teorii matematycznej . Kurt Gödel wykazał w 1931 roku, że ten program jest niemożliwy do zrealizowania .
Znane są do dziś problemy Hilberta (które nadały nowe kierunki rozwoju XX-wiecznej matematyki i odegrały ogromną rolę w ukształtowaniu współczesnej problematyki badawczej matematyki) – przedstawił je Hilbert w 1900 roku na Międzynarodowym Kongresie Matematyków w Paryżu.
Hilbert był wszechstronnym matematykiem, poważnie traktującym swoje obowiązki dydaktyczne profesora uniwersytetu. Potwierdza to lista wykładów, które wygłosił w latach 1895–1930:

Hilbert miał wielu uczniów. Byli to, między innymi:

Emanuel Lasker
Hermann Weyl
Hugo Steinhaus.
Prace Hilberta wywarły ogromny wpływ na rozwój nowoczesnej matematyki. Główne prace Hilberta to:

Grundzüge einer allgemeinen Theorie der linearen Integralgleichungen (1912),
Grundzüge der theoretischen Logik (1928, wspólnie z Ackermannem),
Methoden der mathematischen Physik (1931–37, wspólnie z Courantem),
Geometria poglądowa (1932, wydanie polskie 1956, wspólnie z Cohn-Vossenem),
Grundlagen der Mathematik (1934–39, wspólnie z Bernaysem).
Zmarł w wyniku pęknięcia wyrostka robaczkowego. Na jego nagrobku jest napisane "Musimy wiedzieć, będziemy wiedzieć" (w języku niemieckim), słowa które wypowiedział podczas jednego z wykładów.


== Zobacz też ==
krzywa Hilberta
macierz Hilberta
paradoks Hilberta
przestrzeń Hilberta
system Hilberta
nierówność Hilberta


== Przypisy ==


== Bibliografia ==
RichardR. Zach RichardR., Hilbert’s Program, Edward N.E.N. Zalta (red.), [w:] Stanford Encyclopedia of Philosophy, Winter 2017 Edition, Metaphysics Research Lab, Stanford University, 6 stycznia 2015, ISSN 1095-5054 [dostęp 2017-12-25] [zarchiwizowane z adresu 2017-12-21]  (ang.).???
Krzysztof Ciesielski, Zdzisław Pogoda: Bezmiar Matematycznej Wyobraźni. Warszawa: Prószyński i S-ka, 2005. ISBN 83-7337-932-0.


== Linki zewnętrzne ==
 John J. O’Connor; Edmund F. Robertson: David Hilbert w MacTutor History of Mathematics archive (ang.)
PatriciaP. Blanchette PatriciaP., The Frege-Hilbert Controversy, [w:] Stanford Encyclopedia of Philosophy, CSLI, Stanford University, 9 sierpnia 2018, ISSN 1095-5054 [dostęp 2018-08-10]  (ang.).  (Kontrowersje Frege–Hilbert)
 Hilbert, David (1862–1943) (ang.), Routledge Encyclopedia of Philosophy, rep.routledge.com [dostęp 2023-05-09].