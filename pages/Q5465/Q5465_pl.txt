Kapsztad (afr. Kaapstad, wym. [ˈkɑːpstat]; xhosa iKapa; ang. Cape Town, wym. [ˈkeɪp taʊn]) – najstarsze i jedno z największych pod względem liczby mieszkańców miasto w Południowej Afryce, legislacyjna stolica tego kraju oraz Prowincji Przylądkowej Zachodniej. Liczy ok. 4 mln mieszkańców, z czego ok. 45% stanowią Koloredzi, 17% stanowi ludność biała, a 35% to czarni Afrykanie i Azjaci (Hindusi, Chińczycy).
Dystrykt metropolitalny City of Cape Town, pokrywający się w dużym stopniu z aglomeracją kapsztadzką, zamieszkuje ponad 4,4 miliona mieszkańców i jest drugim co do liczby ludności w kraju. 
Miasto położone jest nad Zatoką Stołową (afr. Tafelbaai), na północ od Przylądka Dobrej Nadziei i False Bay (Valsbaai „Fałszywa Zatoka”), u podnóża Góry Stołowej (Tafelberg, 1087 m n.p.m.).


== Historia ==
Kapsztad (Cape Town) został założony w roku 1652 przez Holenderską Kompanię Wschodnioindyjską jako stacja zaopatrzenia dla okrętów Kompanii w drodze do posiadłości w Azji. Miejsce zostało wybrane z powodu położenia w zatoce, co czyniło Kapsztad miejscem spokojnej przystani w osłonięciu od silnych wiatrów. Morze wokół Kapsztadu miało złą sławę wśród żeglarzy i było nazywane Przylądkiem Sztormów.
Pierwszy Europejczyk osiedlił się w Kapsztadzie 6 kwietnia 1652. Kapsztad jest najstarszym miastem w Afryce Południowej.
W latach 1666–1679 wybudowano Zamek Dobrej Nadziei – najstarszy zachowany do dziś budynek w mieście.
Osadnicy holenderscy usunęli tubylców, a w ich miejsce sprowadzili do pracy niewolników z Azji. Na początku XIX wieku, w roku 1806, Kapsztad został zdobyty przez Brytyjczyków. W późniejszym okresie port był ważnym tranzytowym i strategicznym miejscem. Również w czasie wojny burskiej w latach 1899–1902 spełniał zadanie bazy wojsk brytyjskich.

1814–1910 – stolica Kraju Przylądkowego, kolonii brytyjskiej
od 1910 – stolica konstytucyjna Związku Południowej Afryki
od 1961 – stolica Republiki Południowej Afryki
na wyspie Robbeneiland był więziony południowoafrykański przywódca Nelson Mandela
3 grudnia 1967 w kapsztadzkiej klinice Grooteschuur zostało po raz pierwszy na świecie przeszczepione ludzkie serce. Dokonał tego kardiochirurg dr Christiaan Barnard.
W 2010 roku Kapsztad był jednym z gospodarzy mistrzostw świata w piłce nożnej.


== Demografia ==
Kapsztad jest miastem wielojęzycznym. Głównymi językami są: angielski (68%), afrikaans (23%), i xhosa (3%).
Religiami wyznawanymi są chrześcijaństwo (76,6%), islam (9,7%), judaizm (0,5%), hinduizm (0,2%). 10,7% ludności miasta to ateiści.


== Gospodarka ==
Miasto jest ważnym ośrodkiem przemysłowym i handlowym.


=== Przemysł ===
motoryzacyjny
stoczniowy
włókienniczy
metalowy
chemiczny
spożywczy
drzewny
cementowy


== Transport ==
Do miasta prowadzi droga krajowa nr 7 od granicy z Namibią. Zaczynają się w nim także drogi krajowe nr 2 przez Port Elizabeth i Durban do Ermelo oraz nr 1 przez Bloemfontein, Johannesburg, Pretorię i Polokwane do granicy z Zimbabwe.
Kapsztad pozostaje ważnym portem handlowym, posiada również międzynarodowy port lotniczy (CPT).


== Atrakcje turystyczne ==
wyspa Robbeneiland z muzeum w dawnym więzieniu (gdzie przez 18 lat więziono Nelsona Mandelę)
ogród botaniczny Kirstenbosch
siedliska pingwinów w Simonstown
kolejka linowa na Górę Stołową
obserwatorium astronomiczne
oceanarium
port jachtowy
zamek i kościół (z XVII wieku)
Muzeum Historii Kultury
uzdrowiska, kurort nadmorski
zabytkowe budynki w dzielnicy Constantia
ośrodek sportów paralotniarskich
kilkanaście wraków statków (atrakcja dla płetwonurków)
winnice w granicach aglomeracji


== Bezpieczeństwo ==
W 2021 roku ze współczynnikiem zabójstw 75,0 na 100 tys. mieszkańców, zostało uznane najbardziej niebezpiecznym miastem Afryki, wyprzedzając nawet Mogadiszu. 


== Współpraca ==
Miejscowości partnerskie:
(opracowano na podstawie materiału źródłowego)

Akra
Buenos Aires
Antwerpia
Atlanta
Bużumbura
Dubaj
Hangzhou
Houston
Huangshan
Izmir
Malmö
Miami-Dade
Monachium
Monterrey
Nairobi
Rio de Janeiro
Shenzhen
Warna
Wuhan


== Zobacz też ==
De Waterkant (dzielnica miasta)


== Przypisy ==


== Linki zewnętrzne ==
Strona internetowa Kapsztadu (ang.)