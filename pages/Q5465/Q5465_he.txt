אופנידן הוא פרויקט הקמת רשת שבילי אופניים בין-עירונית ברחבי גוש דן, שצפוי לקשר בין אזורי מגורים ומרכזי תעסוקה ולהקל על העומס התעבורתי בכבישים. הפרויקט מבוצע על ידי חברת נתיבי איילון החל מ-2017 וסובל מדחיות חוזרות ונשנות, נכון ליולי 2024 למרבית השבילים אין תאריך סיום רשמי ומרבית המקטעים (34 מתוך 62) טרם נסללו.


== מבנה הפרויקט ==
הפרויקט מורכב מתתי פרויקטים שמבוצעים על ידי הערים המשתתפות, וכולל שבעה שבילים.


== היסטוריה ==


=== יוזמות קודמות לקידום שימוש באופניים בגוש דן ===
ב-2007 הכריז משרד התחבורה על תוכנית שלא מומשה לסלול עד 2009 שביל אופניים באורך של 22 קילומטרים לאורך כביש 2 בין נתניה לתל אביב. בהמשך להחלטה זו, בשנת 2008 החל משרד התחבורה להקצות 50 מיליון שקל מדי שנה לפיתוח תשתיות אופניים, תקציב שהועבר לרשויות המקומיות במטרה לעודד שימוש באופניים. ערים רבות החלו לתכנן תוכנית מתאר לשבילי אופניים, שהובילו לסלילת עשרות קילומטרים של שבילים. עד שנת 2018 נסללו 170 קילומטרים של שבילי אופניים בגוש דן, 120 מתוכם בתל אביב.


=== התנעת הפרויקט ===
התוכנית לרשת שבילי אופניים בגוש דן הוכרזה על ידי משרד התחבורה ב-12 ביולי 2015 לאור העלייה בשימוש באופניים חשמליים בישראל. תכנונה המקורי כלל 10 שבילים שאורכם הכולל היה 150 קילומטרים, תאריך הסיום הצפוי של הפרויקט היה קיץ 2019 בעלות של 250 מיליון שקלים.
ב-2017 עודכנו פרטי הפרויקט, שמו שונה ל"אופנידן", האחריות על ביצועו ניתנה לחברת נתיבי איילון ועודכנו תאריכיו, היקפו ועלותו, שבשלב זה עלתה מעל 600 מיליון שקלים. התכנון הצפוי לתחילת העבודה בשלב זה היה ב-2019 וסיומן בשנת 2022.


=== תחילת הסלילה ===
חלק משבילי הפרויקט נכללו בתוכניות אחרות, ביניהן "דנקל", ו"מהיר לעיר" שבמסגרתו נסללו שבילי אופניים, בעיקר לתחנות מרכזיות. תחילת הסלילה על השבילים המרכזיים החלה כבר ב-2019. באוגוסט 2019 החלו העבודות במערב ראשון לציון. ושכונת נווה עופר בתל אביב על מקטע שביל איילון. ב-2020, החלו העבודות על שבילי ירקון, שדה, אריאל, חולות ושרון. בתחילת 2021, החלו העבודות על שביל חוף.
נכון לדצמבר 2021, שביל שדה ושביל הירקון אמורים היו להיפתח בסוף 2022.


=== סטטוס הפרויקט ===
נכון לאפריל 2023, נפתחו מקטעים ספציפיים משבילי אופנידן, אך מרבית השבילים עדיין כוללים מקטעים המצויים בשלבי תכנון.
נכון ליוני 2024, אף שביל לא נסלל במלואו. לפי אתר חברת נתיבי איילון מרבית השבילים כוללים מקטעים שנמצאים בשלב תיקונים בתוואי השביל (החוף, הירקון, שדה, אריאל ואיילון) כך שלא ידוע מתי סלילתם תסתיים ומרבית המקטעים טרם נסללו. לעומתם, שביל חולות צפוי להיפתח במלואו במסגרת עבודות הקו הירוק של הרכבת הקלה ושביל השרון בסוף 2024, אך מקטעים רבים בו נמצאים בעיכוב ביחס ללוח הזמנים המקורי. להלן בהרחבה:

שביל איילון: שבעה מקטעים בתל אביב, חולון וראשון לציון נפתחו. שני מקטעים בבת ים בשלבי תכנון.
שביל חולות: ארבעה מקטעים נפתחו בחולון, אחד בביצוע ושניים נוספים בחולון ותל אביב יבוצעו במסגרת הקו הירוק של הרכבת הקלה.
שביל אריאל: שני מקטעים נפתחו בחולון, ארבע בשלבי תכנון, ושניים בביצוע.
שביל שדה: ארבעה מקטעים נפתחו בגבעת שמואל ובתל אביב, שלושה בשלבי ביצוע, שניים יבוצעו במסגרת הקו הסגול של הרכבת הקלה ועוד שניים בשלבי תכנון
שביל הירקון: חמישה מקטעים ברמת גן ובתל אביב נפתחו, חמישה מקטעים בשלבי תכנון, ואחד נוסף ברמת גן בביצוע.
שביל השרון: חמישה מקטעים נפתחו ברמת השרון ובתל אביב, שישה נוספים בביצוע כששלושה מהם באיחור של שנה עד שנתיים ממועד הסיום המקורי.
שביל החוף: שני מקטעים נפתחו בתל אביב, שלושה נוספים בביצוע, אחד בשלבי תכנון.


== ראו גם ==
תחבורה בתל אביב
אופנידרום – רשת שבילי אופניים בין-עירונית המתוכננת במסגרת המערכת להסעת המונים בנפת אשקלון, המבוצעת על ידי חברת נתיבי איילון


== קישורים חיצוניים ==

מצגת בנושא פרויקט "אופני דן", נתיבי איילון, מרץ 2018


== הערות שוליים ==