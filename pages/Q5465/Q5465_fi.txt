Kapkaupunki (afrikaansiksi Kaapstad, engl. Cape Town, xhosaksi iKapa) on yksi Etelä-Afrikan kolmesta pääkaupungista (muut ovat Pretoria ja Bloemfontein). Kaupungin maamerkki on laakeahuippuinen Pöytävuori. Kapkaupungissa on noin 3,5 miljoonaa asukasta (2007). Kapkaupunki on Etelä-Afrikan vanhin kaupunki, minkä vuoksi sitä kutsutaan nimellä Äitikaupunki (engl. The Mother City).


== Maantiede ja ilmasto ==

Kapkaupunki sijaitsee korkealla rannikkotasangolla (engl. City Bowl) Kapin niemimaan pohjoisreunalla. Sitä reunustavat laakea mutta jyrkkärinteinen Pöytävuori ja jyrkät vuoret Devil's Peak ja Lion's Head ja viimeksi mainitun jatkona oleva kukkula nimeltä Signal Hill.
Kaupungissa vallitsee välimerenilmasto, jolle ovat tyypillisiä viileät, sateiset talvet ja lämpimät, kuivat kesät.


== Historia ==

Nykyisen Kapkaupungin edustan matalaan veteen haaksirikkoutui vuonna 1647 hollantilainen Nieuw Haarlem -niminen laiva. Laivan väki selvisi hengissä ja lasti saatiin pelastetuksi. Osa miehistöstä vietiin perille Hollantiin muilla laivoilla, mutta 62 miehistön jäsentä jäi etsimään rannalta arvokasta lastia. Haaksirikkoutuneiden leirin jäänteet saattavat yhä olla hiekkadyynien kätkössä. Tutkijoiden mukaan Etelä-Afrikan siirtomaahistoria voisi olla toisenlainen, elleivät he olisi jääneet. Hollannista tuli se siirtomaavalta, joka asutti seudun.
Hollannin Itä-Intian kauppakomppania perusti Kapkaupungin täydennysasemaksi Indonesiaan matkalla olleille kauppalaivoille. Paikka oli tyyni merenlahti, joka suojasi laivoja voimakkailta tuulilta. Ensimmäistä eurooppalaista siirtokuntaa johti Jan van Riebeeck, joka saapui alueelle 6. huhtikuuta 1652.
Eurooppalaisten saapuessa ensi kertaa eteläiseen Afrikkaan 1400-luvun lopulla he kohtasivat karjaa paimentavia khoikhoita sekä metsästyksestä ja keräilystä eläviä saneja. Ensimmäiset kuvaukset saneista ja khoikhoista tiedetään löytyvän Vasco da Gamalta. Portugalin merenkulkijoiden jälkeen alueelle saapui englantilaisia ja hollantilaisia, joiden suhde paikallisiin perustui kaupankäyntiin. Eurooppalaiset vaihtoivat etenkin rautaa ja kuparia khoikhoitten kanssa karjaan. Khoikhoit suhtautuivat valkoisiin aluksi suopeasti, mutta van Riebeckin perustettua alueelle pysyvän tukikohdan vuonna 1652 vastarinta alkoi. Khoit kieltäytyivät kaupankäynnistä, ja alkoi taistelu maasta ja toimeentulosta. Ensi kerran khoit kävivät sotaan 1657, mutta seuranneiden 60 vuoden aikana joutuivat alistumaan eurooppalaisten valtaan.
Eräs varhainen Kapkaupungissa ja Kapmaalla (Cape Colony) vaikuttanut suomalainen oli Pohjanmaalta lähtöisin ollut Hendrick Jacob Wikar, joka kirjoitti matkakertomuksen matkastaan Kapista kohti Oranjejokea (noin 1779).


== Hallinto ja politiikka ==
Hallinnollisesti Kapkaupunki kuuluu Kapkaupungin metropolikaupunkiin yhdessä 40 muun kunnan kanssa.
Vuoden 2021 kuntavaalien jälkeen kaupungin suurin puolue oli demokraattinen allianssi, joka sai 135 paikkaa kaupunginvaltuuston 231 paikasta. Kaupunki on ollut koko 2000-luvun ajan yhä enenevässä määrin puolueen tärkeä kannatusalue.
Kaupungin nykyinen pormestari Geordin Hill-Lewis aloitti virassaan marraskuussa 2021 ollessaan vain 34-vuotias, mikä tekee hänestä kaupungin historian nuorimman pormestarin.


== Väestö ==
Kaupungin väkiluku kasvoi vuosina 2001–2007 melkein 21 %. Tämä on selvästi suurempi kuin koko Etelä-Afrikan väestön kasvunopeus 8,2 %. Kapkaupungin asukkaista suurin väestöryhmä ovat värilliset, joita on lähes puolet. Mustia afrikkalaisia oli vuonna 2007 asukkaista noin 35 %, valkoisia 19 % ja aasialaisia alle 2 %. Mustien afrikkalaisten ja aasialaisten osuus oli kasvanut vuodesta 1996.


== Nähtävyyksiä ==

Hyväntoivonniemi on suosittu kansainvälisten matkailijoiden kohde. Kotimaanmatkailijat käyvät myös Kapkaupungin uimarannoilla.
Nelson Mandela oli vangittuna Robben Islandilla Kapkaupungin edustalla ennen siirtoaan toiseen vankilaan. Saari kuuluu nykyään Unescon maailmanperintöluetteloon.

District six on apartheid-politiikan määräämän pakkomuuton seurauksena tyhjäksi jäänyt alue Kapkaupungin keskustan läheisyydessä. Siellä asui sekä mustia että värillisiä, kunnes apartheidin aikana asukkaat pakkomuutettiin 1965 alkaen kukin oman etnisen taustansa mukaan kaupungin laitamilla oleviin townshipeihin ja District six raivattiin maan tasalle.
Sea Point ja Camp ́s Bay ovat varakkaiden asuinalueita meren rannalla Kapkaupungin keskustasta lounaaseen.


== Urheilu ==
Kapkaupungissa on kolme maan pääsarjassa pelaavaa jalkapallojoukkuetta: Santos, Ajax Cape Town ja Hellenic Football Club. Myös menestyksekkäät Western Province rugby- ja krikettijoukkueet ovat Kapkaupungista. Kapkaupungissa pelattiin vuoden 2010 jalkapallon MM-kilpailujen otteluita.


== Liikenne ==
Kaupungissa on kansainvälinen lentokenttä, Kapkaupungin kansainvälinen lentoasema. Sen terminaaleja laajennettiin vuoden 2010 jalkapallokisoja varten.
Kapkaupungilla on kaksi satamaa, Simon's Town Harbour joka on merivoimien käytössä, ja varsinainen Kapkaupungin satama joka palvelee siviilimerenkulkua.
Kaupungista on junayhteys Johannesburgiin neljä kertaa viikossa. Matka kestää reilun vuorokauden.


== Koulutus ==
Kapkaupungin yliopisto (engl. University of Cape Town) on Etelä-Afrikan vanhin yliopisto, perustettu vuonna 1829.


== Kuvia kaupungista ==

		
			
			
		
		
			
			
		
		
			
			
		
		
			
			
		
		
			
			
		
		
			
			
		
		
			
			
		
		
			
			
		
		
			
			
		
		
			
			
		
		
			
			
		
		
			
			
		


== Lähteet ==


== Aiheesta muualla ==
 Kuvia tai muita tiedostoja aiheesta Kapkaupunki Wikimedia Commonsissa

 Matkaopas aiheesta Cape Town Wikivoyagessa (englanniksi)
Kaupungin turismiin keskittyvä www-sivusto (englanniksi)
Victoria & Albert Waterfront (englanniksi)
Köysirata Pöytävuorelle (englanniksi)