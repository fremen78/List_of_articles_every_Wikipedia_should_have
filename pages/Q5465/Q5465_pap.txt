Kaapstad (afrikaans: Kaapstad, ingles: Cape Town, xhosa: iKapa), tambe yamá Siudat Mama, ta, despues di Johannesburg, e di dos siudat mas grandi di Sur Afrika i e siudat mas antiguo di e pais. E ta kapital di provinsia di West-Kaap. Kaapstad ta sede di e Parlamento di Sur Afrika i konhuntamente ku Pretoria (poder ehekutivo) i Bloemfontein (poder hudisial) ta un di e kapitalnan di Sur Afrika. E siudat ta situá na Kabo Bon Speransa (Kaap de Goede Hoop), e punta sùitwest di Sur Afrika, kanto di e bahia Tafelbaai den Oséano Atlántiko. Su paisahe ta wòrdu dominá pa e seru Tafelberg. Kaapstad ta konosí pa ta e destinashon turístiko mas popular den Afrika.


== Historia ==
Kaapstad a wòrdu fundá pa VOC (Vereenigde Oost-Indische Compagnie) komo lugá pa abastesé barkunan hulandes na kaminda pa Ost Afrika, India i Oriente Lehano. Ademas e tabata un di e promé establesimentunan oropeo pasùit di Sahara ku tabata permanente.