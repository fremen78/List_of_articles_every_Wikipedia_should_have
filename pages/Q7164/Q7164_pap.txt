Banko Mundial (ingles: World Bank, abreviá WB) ta un organisashon multinashonal ku ta spesialisá den finansa i otro formanan di asistensia pa ku e infrastruktura di paisnan den desaroyo. E tin komo meta pa redusí pobresa mediante préstamonan kontra interes abou, krédito sin interes i sosten ekonómiko na nashonnan den desaroyo. Su strategia di préstamo ta influensiá pa e Metanan Mundial pa Desaroyo Sostenibel (Sustainable Development Goals - SDGs) di Nashonnan Uni (UN). El a wòrdu kreá na yüni 1944 komo parti di e Akuerdo di Bretton Woods. Su sede ta na Washington D.C. na Merka. Aktualmente tin 189 pais ku ta miembro di Banko Mundial. Desde 2 di yüni 2023 Ajay Banga ta presidente di Banko Mundial.
Banko Mundial ta forma parti di e Grupo di Banko Mundial i ta konstituí pa solamente dos institushon: International Bank for Reconstruction and Development (IBRD) i International Development Association (IDA). Grupo di Banko Mundial ta konstituí pa e mesun dos institushon i tambe di tres mas: International Finance Corporation (IFC), Multilateral Investment Guarantee Agency (MIGA), i International Centre for Settlement of Investment Disputes (ICSID).