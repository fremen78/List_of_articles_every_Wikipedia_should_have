Ludwig van Beethoven (Bonn, 16 di Dicembar 1770 – Viene, 26 di Març 1827) al fo un compositôr e pianist todesc.


== L'organist di Bonn ==

Ludwig van Beethoven al nas di Johann van Beethoven (1740 - 1792) e Marie Magdalene Keverich (1744 - 1787), secont di siet fradis.
Il pari al jere tenôr inte Capele musicâl de cort di Bonn dal princip di Colonie e al fo il prin mestri di Ludwig; dopo vêi insegnât il pôc che al saveve e vê mostrât il piçul Ludwig come piçul portent in concierts publics, lu afide prin a un tâl Tobias Pfeiffer, so compagn di bevudis, e finalmentri al organist di Cort Aegidius van der Aeden, al violinist Franz Georg Rovantini, cusin di Marie Magdalene e al francescan Willibald Koch.
Ma il so prin, vêr mestri al sarà il gnûf organist di Cort Christian Gottlob Neefe, musicist moderni e che al veve studiât cun Carl Philipp Emanuel Bach.
A 12 agns al scrîf lis Nûf Variazions in do minôr, W 63, tal 1783, lis Trê Sonadis W 47. Subite dopo al tache a insegnâ inte cjase di Helene Breuning, vedue di un nobil, che veve bisugne di un insegnant di pianoforte pai soi fîs: al cjate un biel ambient dulà che al si sint libar e a cjase so. 
Il gnûf protetôr, l'arciduche Maximilian Franz d'Asburc, fradi dal imperadôr Josèf II, al incrès il stipendi al pari Johann, aromai cuasi cence vôs, e al nomene Ludwig secont organist di Cort, cuntun stipendi di 150 fiorins par an.
Intal 1789 al visite Viene, dulà che si conte al vedi cognossût Mozart, si iscrîf a la Universitât di Bonn, fondade di pôc, ma al torne dopo pôc a cjase.
Tal Lui 1792 Joseph Haydn, il plui grant musicist de ete, al visite Bonn. Dopo il conciert tignût in so onôr, i ven presentât il zovin secont organist di Cort. Beethoven i sune la so Cjantade par la muart di Josef II W 87. Haydn i promet di judâlu a Viene intal studi e intal lavôr.


== Inte capitâl dal Imperi e de musiche ==
Rivât a Viene, muart so pari, e scjampât il princip di Bonn par vie dai francês, al piert la jentrade dal pari e la sô. Si da di fâ a sunâ pe nobiltât de capitâl dulà che al à sucès e critichis pe novitâts dal so stîl. Al studie cun Haydn cuntune antipatie reciproche, sei artistiche sei umane. 
Il so insegnant di chest periodi al è Johann Georg Albrechtsberger (1736 - 1809), organist di Cort mestri de Capele de Catedrâl di Sant Stiefin, e di lui al impare la tecniche dal cuintripont polifonic. Intal 1795 al ten il so prin conciert public, cul Conciert par pianoforte in si bem. maiôr. op. 19, e il Conciert in re minôr KV.466 di Mozart. 


== I amôrs ==
Intal mai 1799 Beethoven al devente mestri di pianoforte da lis fiis de contesse Anna von Seeberg, vedue von Brunswick, Therese o Thesi e Josephine, e la lôr cusine Gjulie Guicciardi. A cheste ultime i dediche la famose Sunade in do diesis minôr n.14, op. 27 n.2, par pianoforte, clamade Al clâr di lune. Si vuelin ben, ma e je une grande difarence di condizion sociâl.
Al à une relazion cun Josephine von Brunswick. Beethoven la viôt prin e dopo che e resti vedue. A jê si pense che i scrivi une letare famosone, "A la imortâl amate", scrite a Teplitz ai 7 di Lui 1812. Al cognòs ancje une zovine taliane, Therese Malfatti, fie dal so miedi .


== La sorditât ==
Intal 1798 Beethoven al scomence a vê di fastidiis al sintî, prin nome un cisôr, de orele di çampe fin a che diestre, i fasin calâ la uldide fin a la sô pierdite intal 1818. 
Tal 1801 al scrîf a un so ami: "…di doi agns o scjampi di dutis lis compagniis parcè che no mi è pussibil dì a la int che o soi sort. Se o fasès un altri mistîr podarès ancje passâ, ma e je une condizion spaventose. Ce disaressino i mei nemîs che no son di sigûr pôcs? Par dâ une idee a teatri o scugne metimi dongje a la orchestre par rivâ a scoltâ i atôrs. Se o mi cjati plui lontan no sint plui i suns plui alts dai struments e des vôs. Te conversazion a no 'ndi è maravee che a sedi int che no si è inacuarte, parcè che o soi svagât e cussì mi contin. A lis voltis pene che fevelin sot vôs, o sint il sunôr cence capî lis peraulis, purpûr pene cualchidun al berle mi dâ un gran fastidi…"
Dal mês di Mai dal 1802 al è par une polse intal paisut di Heiligenstadt, perifarie di Viene, ai 6 di Otubar dal 1802 al scrîf ai soi fradis chel clamât Testament di Heiligenstadt: "[...] La mê disgracie mi fâs dopli mâl parcè che o ven judicât mâl, il gno plasê di stâ tal mieç de int, di fâ bielis resonadis, cun zovevui scambis di viodudis, nol è plui, e cuant che propite si scugne vê a ce fâ cui altris, o stoi in bande di bessôl, vivint come un in esili, se o mi svicini a cualchidun, o ai subite pôre che al si inacuarzi de mê condizion [...] Us auguri une vite miôr e mancul cjarie di afans de mê, racomandait ai vuestris fiis la virtût, nome jê po rindi beâts, no i bêçs [...]".


== I agns eroics e la Restaurazion ==
Scomençade tal curt periodi di Heiligenstadt, al finìs la sô Tierce Sinfonie tal 1805, dant publiche esecuzion a Palaç Lobkowitz ai 7 di Avrîl dal 1805. Scrite par omagjâ Napoleon Bonaparte, fi de Rivoluzion francês, che al varès vût di puartâ valôrs dal iluminisim e de democrazie. Cuant si nomene intal 1804 Napoleon I, imperatôr dai Francês, Beethoven mude il titul in Sinfonie Eroiche, scrite par fâ fieste al ricuart di un grant Om.
A son agns di ativitât penze e creative, a nassin la Cuarte, Cuinte e Seste Sinfonie, la opare Fidelio, la Messe in Do maiôr, lis Sonadis par pianoforte op. 53 Aurore (clamade ancje Waldstein), op. 54, op. 57 Appassionade, op. 78, op. 79 e op. 81 Les Adieux, il Cuart e Cuinto Conciert par pianoforte, i Trê Cuartets Razumowski op. 59.
No i plasin i cortesans, al è dut câs stuziât de fieste che i fasin i potents de tiere, metûts dongje intal 1814 a Viene par disegnâ il destin de Europe, al scrîf la Sinfonie pa vitorie di Wellington, che i rint un grum di bêçs e a la lôr presince, ai 25 di Zenâr dal 1815 al sune pe ultime volte in public il pianoforte intal Cuint Conciert. Tal 1821 al tache a scrivi la None Sinfonie e la Missa Solemnis.


== I ultins agns ==
Il 1824 al è l'an des rapresentazions dai siei capolavôrs orchestrai: la Missa Solemnis, a San Pietroburc ai 6 di Avrîl dal 1824, e la None Sinfonie a Viene, ai 7 di Mai, cun bon sucès di critiche ma no di bêçs, dal moment che lis spesis di rapresentazion a supavin dute la jentrade. 
Tal 1825 al publiche i Cuartets op. 127, 130, 132 e l'an daspò i Cuartets op. 131 e 135. 
La sô salût, cjamade di mâl di fiât, e va al piês, colpe ancje de sô diete di implant a ûfs e vin. Al vuarìs di une polmonite, ma aromai al è simpri tal jet. Ai 3 di Zenâr dal 1827 al fâs testament, a pro di so nevôt Karl. A son lis ultimis sôs zornadis: ai 23 di març i dan la Estreme Unzion e la zornade dopo al piert i sintiments. Tal daspomisdì dal 26 di Març al mûr. A i son dongje la cugnade, femine di so fradi Johann, e il musicist Anselm Huettenbrenner.
Daspò dal funerâl une procession a compagne la bare al cimitieri Währing di Viene cun plui di 20.000 personis, cun musiciscj. Tra lôr ancje Schubert, che al murirà di li a un an e al sarà sepulît in bande a Beethoven. 
Un forest che, al viodi tante int, al domandave cui mai al fos il muart, une femine i rispuindè: «Bisugne che lui al vegni propite di un grum lontan par no savê che al è muart il gran gjenerâl dai musiciscj».


== Leams audio ==