A füles vöcsök (Podiceps auritus) a vöcsökalakúak (Podicipediformes) rendjébe, ezen belül a vöcsökfélék (Podicipedidae)  családjába tartozó faj.


== Előfordulása ==
Európában, Ázsiában és Észak-Amerikában honos. A mérsékelt égövi tavaknál él.


== Alfajai ==
Podiceps auritus auritus – Észak-Eurázsia és Kína
Podiceps auritus cornutus – Kelet-Szibéria és Észak-Amerika


== Megjelenése ==
A fajra a 31–38 centiméteres átlagos testhossz és 59–65 centiméteres szárnyfesztávolság jellemző; tömege 360–450 gramm. Fejét övező fekete gallért visel, mely a feje tetején két tollszarvacskában végződik. Élénkpiros szeme mögött aranyvörös kantársáv van sárga szegéllyel. Nyaka mellső fele, begye és oldalai élénk barnásvörösek, alsó fele fehér. A csőr fényes fekete, őszibarackvirágszínnel keverve, lába halvány sárga.


== Életmódja ==
Víz alá bukva, sebes úszással szerzi vízirovarokból, rákokból, csigákból, halakból álló táplálékát. Rövidtávú vonuló.


== Szaporodás ==
Kisebb-nagyobb tavakon építi úszó fészket. 3-5 tojást tojik, melyen 22-25 napig kotlik. A fiókák fél-fészekhagyók.


== Kárpát-medencei előfordulása ==
Március-április és szeptember-október hónapokban tartózkodik Magyarországon, alkalmilag áttelelő példányok is előfordulnak.


== Védettsége ==
Magyarországon védett, természetvédelmi értéke 10 000 forint.


== Források ==
A faj szerepel a Természetvédelmi Világszövetség Vörös Listáján. IUCN. (Hozzáférés: 2023. március 24.)
Az MME Monitoring Központjának adatlapja. [2007. szeptember 30-i dátummal az eredetiből archiválva]. (Hozzáférés: 2010. április 30.)
Brehm Az állatok világa


== További információk ==
Ritka madarak hazai előfordulásai
] Képek az interneten a [fajról]
Internet Bird Collection - videók a fajról