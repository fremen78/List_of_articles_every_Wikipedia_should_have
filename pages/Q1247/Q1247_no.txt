Karibia, på norsk også kalt Vestindia, De vestindiske øyer eller Antillene er en subregion i Amerika som består av Det karibiske hav og den tilhørende øygruppen, de karibiske øyer, som kurver i tilnærmet halvsirkelform fra sørspissen av Florida i nord til i Venezuela i sør. Denne hovedformasjonen av øyer danner stort sett grensen mellom Det karibiske hav og Atlanterhavet. Det er omkring 7 000 øyer og rev i området.
Karibia har et landareal på 225 996 km² og en befolkning på 44 636 652 innbyggere i juli 2023. Det er 13 selvstendige stater og 18 avhengige territorier i området, de sistnevnte tilknyttet fjerntliggende land som Frankrike, Nederland, Storbritannia og USA. De mest folkerike landene i Karibia er Haiti, Den dominikanske republikk og Cuba som har over 11 millioner innbyggere hver. Største byområder er Santo Domingo, Port-au-Prince og Havana, alle med over 2 millioner innbyggere. De mest utbredte språkene er spansk, fransk, engelsk og nederlandsk.
De karibiske øyer består av De store Antiller som avgrenser Det karibiske hav mot nord og De små Antiller som avgrenser det mot sør og øst. Flere tilgrensende øyer som De lucayanske øyene (Bahamas og Turks- og Caicosøyene), samt Barbados regnes som oftest som deler av Karibia, selv om de ligger i Atlanterhavet nord eller øst for Antillene og dermed utenfor Det karibiske hav.
Mesteparten av Det karibiske hav og de fleste av øyene ligger på Den karibiske plate, men Cuba med Bahamas og Turks- og Caicosøyene ligger på Den nordamerikanske kontinentalplate.


== Stater og territorier ==
Karibia omfatter tretten selvstendige stater, tolv biland og fem oversjøiske deler av fjerntliggende land.


== Om navnet ==
Regionen henter sitt navn fra karibene, en folkegruppe som bebodde De små Antiller og deler av det nærliggende Sør-Amerika da europeerne først kom til området. Navnet Vestindia stammer fra en misforståelse som tilskrives Christofer Columbus. Han skal ha trodd at han i 1492 var kommet til India etter å ha seilt over Atlanterhavet.
Navnet Karibia er en nydannelse som i løpet av de siste par tiår har fortrengt de eldre navnene Vestindien/Vestindia, Antillene eller De karibiske øyer. Salmonsens konversationsleksikon (1900) har ikke «Karibien» som oppslagsord, bare Vestindien. Nettutgaven av Store norske leksikon har tatt inn det nydannede stedsnavnet som er avledet av betegnelsene for et folk og deres språk, i formen Karibia.
Navneformen «Karibien» ble vanlig etter at øyene ble populære reisemål. Endelsen -ien var vanlig for denne type utenlandske geografiske navn på riksmål eller bokmål frem til mellomkrigstiden, selv om navnet «Karibien» ikke ble brukt på den tiden. Overgangen til å skrive og uttale denne navnetypen med endelsen -ia ble nesten fullstendig gjennomført omkring 1940. Som det eneste unntaket har navneformen Karibien i senere år fått sterkt gjennomslag, kanskje gjennom påvirkning fra engelsk «The Caribbean».
Språkrådet har normert skriveformen til «Karibia». Dette fremkommer i blant annet Bokmålsordboka. I Språknytt nr. 4, 1995 sier Kjell Anfinnsen at «Jeg har påpekt overfor journalister og reisebyråfolk at det heter Karibia – like fullt tviholder de på Karibien.»
Det Norske Akademi som normerer riksmål, benyttet Karibia i Norsk Riksmålsordboks supplementsbind fra 1995. Norsk ordbok (redigert av Tor Guttu) fra 2005 bruker Karibien.


== Territorier og øyer ==
De amerikanske Jomfruøyer (amerikansk territorium), 1754–1917 Dansk Vestindia
St. Thomas
St. Croix
St. John
De britiske Jomfruøyer (Britisk oversjøisk territorium)
Anguilla (Britisk oversjøisk territorium)
Antigua og Barbuda
Antigua
Barbuda
Aruba (del av Kongeriket Nederlandene)
Bahamas
Andros
Cat Island
Eleuthera
Grand Bahama
New Providence, med hovedstaden Nassau.
Barbados
Bermuda (Britisk oversjøisk territorium)
Bonaire (del av Nederland)
Caymanøyene (Britisk oversjøisk territorium)
Cayman Brac
Grand Cayman, med hovedstaden George Town
Little Cayman
Cuba
Curaçao (del av Kongeriket Nederlandene)
Dominica
Grenada (deler Grenadinene med St. Vincent og Grenadinene)
Petite Martinique
Carriacou
Guadeloupe (fransk territorium)
Basse-Terre
Grande-Terre
Iles des Saintes
Terre de Haut
Terre de Bas
Marie-Galante
Iles de la Petite Terre
La Désirade
Saint-Barthélemy (fransk territorium), 1784–1878 svensk koloni
Saint-Martin (dels fransk territorium, dels del av Kongeriket Nederlandene)
Hispaniola
Den dominikanske republikk
Haiti
Jamaica
Martinique (fransk territorium)
Mexico
Cancún
Isla Mujeres
Isla Cozumel
Montserrat (Britisk oversjøisk territorium)
Puerto Rico (et samvelde assosiert med USA)
Saba (del av Nederland)
St. Kitts og Nevis
St. Kitts
Nevis
St. Lucia
St. Vincent og Grenadinene (deler Grenadinene med Grenada)
Bequia
Canouan Island
Mustique
Palm Island
St. Vincent
Union Island
Young Island
Sint Eustatius  (del av Nederland)
Sint Maarten (øyområde) (del av Kongeriket Nederlandene) befinner seg på øyen Saint Martin som deles med Frankrike)
Trinidad og Tobago
Tobago
Trinidad
Turks- og Caicosøyene (Britisk oversjøisk territorium)
Grand Turk
Providenciales
Selv om nasjonene Belize og Guyana ligger på det amerikanske fastlandet, er de tidligere britiske kolonier og er medlemmer av CARICOM (Caribbean Community and Common Market).


== Fotnoter ==


== Referanser ==


== Eksterne lenker ==
(en) Caribbean – kategori av bilder, video eller lyd på Commons