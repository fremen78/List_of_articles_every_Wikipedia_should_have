Nasod ang Panaghugpong nga Swiss (Kinatsila: Con·fe·de·ra·ción sui·za; Ininggles: Swiss Confederation; Inaleman: Schweizerische Eidgenossenschaft; Prinanses: Confédération suisse; Initalyano: Confederazione Svizzera, Rinomantse: Confederaziun svizra; Linatin: Confoederatio Helvetica) o Helvetiya (Kinatsila: Sui·za) nga adunay 7.5 ka milyon nga populasyon sa sentral nga rehiyon sa Kasadpang Uropa. Kini gitaliwad-an sa Alemanya, Pransiya, Italya, Austriya ug Liechtenstein. Daghag-lenggwahe ang Nasod nga Swiss  — upat ang opsiyal niyang lenggwahe: Inaleman, Prinanses, Initalyano ug Romansh. Ang Helvetiya nabahin ngadto sa 26 ka kanton, unom niini usahay tawagon nga "katungang-kanton" tungod kay mas gamay ang ilang representasyon sa Konseho sa mga Estado. Nailhan ang Helvetiya sa iyang kasaysayan sa iyang pagka-way-gidapigan (wala ni maapil o moapil og gubat sugod niadtong 1815) mao nga daghang kapunungang internasyonal, sama sa Hiniusang mga Nasod o United Nations, nga bisa'g naka-sentro sa New York adunay mga departamento sa Helvetiya. Bern ang iyang kasamtangan nga dakbayan nga nahimutangan sa mga ulohang sanga sa iyang kagamhanan apan wala kini ilhang de jure nga kaulohan kundili de facto lang sanglit giisip man ang nasod nga panaghugpong sa nagkadaiyang kanton nga iya-iya og kaulohang dakbayan. Dili miyembro sa Unyon sa Uropa ang Helvetiya.