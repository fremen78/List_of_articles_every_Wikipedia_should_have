Kásler Miklós (Budapest, 1950. március 1. –) Széchenyi-díjas magyar onkológus, tanszékvezető egyetemi tanár, a Magyar Tudományos Akadémia doktora, az Országos Onkológiai Intézet főigazgatója, 2018-tól 2022-ig az Emberi Erőforrások Minisztériumának minisztere. A 2019-es Befolyás-barométer szerint ő volt Magyarország 25. legbefolyásosabb személye.


== Élete és munkássága ==

Édesapja, Kásler István (Déva, 1918) Erdélyből származó jogász volt, édesanyja, Boda Aranka (Sárvár, 1923) pedagógus. Általános és középiskoláit Sárváron végezte. Orvosi diplomáját a Szegedi Orvostudományi Egyetemen szerezte meg, 1974-ben, azután sebészeti (1978), szájsebészeti (1988), plasztikai és rekonstrukciós sebészeti (1998), majd onkológiai (2009) szakvizsgát tett.
1969-től a SZOTE Orvosi Vegytani Intézetben dolgozott demonstrátorként, 1971-től a Mikrobiológiai Intézetben mint TDK-tag. 1974-től a SZOTE II. sz. Sebészeti Klinikán klinikai orvos, 1978-tól tanársegéd. 1981-től az Országos Onkológiai Intézetben alorvos, 1984-től adjunktus, 1986-tól a fej-nyaksebészeti osztály főorvosa. 1992-ben nevezték ki főigazgató főorvosnak. A daganatos betegek heterogén ellátásának összefogására 1993-ban megalkotta a WHO által akkreditált Nemzeti Rákkontroll Programot.
1994-től egyetemi tanár a Haynal Imre Egészségtudományi Egyetemen, 1998 után négy egyetemen tanszékvezető (HIETE, Semmelweis Egyetem, Pécsi Tudományegyetem, marosvásárhelyi MOGYE). 2007-től a PTE onkológiai tanszék igazgatója. Tudományos fokozatai: az orvostudományok kandidátusa (1984), az MTA doktora (2010), az Európai Tudományos és Művészeti Akadémia tagja (2017).
Tudományos tevékenysége során 16 szakkönyvet, 7 könyvet, 76 könyvrészletet, több mint 250 Magyarországon és külföldön publikált közleményt írt, hazai és nemzetközi kongresszusok százain tartott előadást.


== Közéleti tevékenysége ==
Onkológusi munkája mellett mindig nagy érdeklődést tanúsított a magyar nemzeti történelmi, történelemfilozófiai sorskérdések iránt, és számos szakértővel folytatott e témákban mélyreható beszélgetéseket. Az a véleménye alakult ki, hogy „a mai ember utat tévesztett, elveszítette értékeit. Majdnem azt lehet mondani, hogy morális interregnum alakult ki, amikor a régi klasszikus, az évszázadok által megszűrt értékek egy részét az emberiség elvesztette, és keresi a megoldáshoz vezető utakat.”
Ebből a sajátos alapból kiindulva az M1 televízióban a hasonlóan gondolkodó vendégeivel (írókkal, tudósokkal, filozófusokkal) együttműködve beszélgetős sorozatműsort készített a nemzeti sorskérdésekről Nemzeti nagyvizit címmel. A tévésorozat anyagát 2014-től kezdve a Magyar Nemzeti Bank által létrehozott Pallas Athéné Domus Animae Alapítvány (PADA) 39 millió forintos támogatásával a Kairosz Könyvkiadó 6 kötetes könyvsorozatban jelentette meg. Egy recenzió szerint „a hat kötet a magyar történelem enciklopédikus, friss szellemiséggel ingerlő tudástára”. Kásler Miklós emellett a Magyar Nemzeti Bank által tett alapítványok egyikének, a Pallas Athéné Domus Concordiae Alapítványnak (PADOC) kuratóriumi tagja.
Kásler Miklós a 777blog.hu nevű keresztény fundamentalista közéleti portál offline beszélgetéssorozatának 2018. március 27-i rendezvényén Csókay András agysebész társaságában arról beszélt, hogy miként szolgálják egyszerre Istent és a tudományt, vagyis Istent a tudományon keresztül. A hitével, világnézetével kapcsolatban ekkor is kifejtette a nézeteit.

Az itt elmondott tudományellenes és áltudományos, súlyosan dilettáns kirohanásai a természettudományokat művelők körében megbotránkozást keltettek.
Kásler védnökségéhez fűződik a magyarok őstörténetével foglalkozó nemzetközi kutatócsoport eredménye, amely genetikai alátámasztást talált arra, hogy az Árpád-ház tagjai bizonyosan eurázsiai vérvonalból származnak, mivel a genetikai markerek segítségével feltérképezhető az apai ági genetikai történelem. Ezt az eredményt a magyarok finnugor származása cáfolatának értékelte, noha erre nem alkalmas („Azt jelenti, hogy az Árpád-ház tagjai egészen biztosan eurázsiai, nem pedig finnugor eredetűek.”) A kutatók meghatározták III. Béla apai ági genetikai profilját. A kutatócsoport következtetése szerint III. Béla király csontmaradványaiból kivont DNS-szakasz a jellemzően együtt öröklődő R1a haplocsoporthoz tartozik. (Az R-csoport (M207): Európa, Közép-Ázsia és India leggyakoribb haplocsoportja, ide tartozik a magyarok több mint fele.) Mivel három külföldi laboratórium is elvégezte a genetikai vizsgálatot, az eredménynek csak az értelmezése vitatható. Az általuk Árpád-házi uralkodóként meghatározott király apai öröklődésű Y kromoszómájának DNS-e egy olyan alcsoport része (R1a-Z93) mely az iráni és indo-iráni nyelvű népeknél, többek között az ókori szkítáknál is előfordult. Az R1a ezen alcsoportja a finnugor nyelveket beszélő népekhez nem köthető és eredetét tekintve teljesen eltérő a finnugor népek között elterjedt R1a subcladektől melyek a legnagyobb valószínűséggel azonban szintén indoeurópai eredetűek. Előfordulása a ma élő népek közül az észak kaukázusi karacsájok és balkárok között a legmagasabb.
2018. április 27-én Orbán Viktor miniszterelnök bejelentését követően Ónodi Szűcs Zoltán a Magyar Kórházszövetség XXX. Kongresszusán jelentette be, hogy Kásler Miklós személyében egy gyakorló orvos lesz az Emberi Erőforrások Minisztériumának vezetője.
Ezután az ellenzékkel szimpatizáló és a független sajtóból számos kritika érte. Bizonyos kijelentéseit (például amit a tömeg-energia ekvivalenciáról vagy a szénizotópos kormeghatározásról mondott) tudományellenesnek minősítették.
A 2022. május 24-én felállt ötödik Orbán-kormány tagjai között neve már nem szerepelt.
Novemberben a kultúráért is felelős miniszter, Csák János a Magyarságkutató Intézet tiszteletbeli elnökévé nevezte ki.


== Tevékenysége a minisztérium élén ==


=== A koronavírus-járvány idején ===
2020 tavaszán a Koronavírus-járvány Elleni Védekezésért Felelős Operatív Törzs egyik irányítójának nevezték ki. Egy április 7-én keltezett körlevélben minden kórházat felszólított arra, hogy néhány napon belül szabadítsák fel a kórházi ágyak 60 %-át, összesen 36 000 ezer ágyat, az új koronavírussal fertőzöttek számára, akiknek kórházi kezelésre lesz szükségük. Ezt azonban sem a járvány terjedésének üteme, sem szakmai vélemény nem indokolja. Egyes feltételezések szerint azért volt szükség erre, mert a valóságban a járványügyi helyzet lényegesen rosszabbul alakult, mint amit a hivatalos tájékoztatás sugallt. Más magyarázatok szerint az egész akciónak a célja magyar egészségügy gyökeres átalakítása volt, amelyet így, a járványra hivatkozva gyorsabban el lehet végezni. Ezt később, egy április 23-iki kormányinfón Gulyás Gergely is elismerte. Ugyanakkor a kórházak emiatt arra kényszerültek, hogy több ezer olyan beteget is eltávolítsanak a kórházból, akik állandó orvosi felügyeletet igényelnek, vagy a hozzátartozójuk számára nem megoldható az otthoni ellátásuk. Az operatív törzs állítása szerint ugyan szükség volt erre, mivel a legrosszabbra készültek a járvány miatt – vagyis arra, hogy a kórházi kezelésre szoruló betegek száma (a lakosság számához viszonyítva) akár az olasz- vagy spanyolországi betegszám sokszorosára is emelkedhet – és ez mindenkitől áldozatokat kívánt, a más betegségben szenvedők családjától is. További érv az volt még, hogy ha csökkentik a kórházi dolgozók kontaktusainak számát a betegekkel, akkor a fertőzés lehetősége is csökken.


== Díjai, elismerései ==

Krompecher István-emlékérem (1999)
Mester Endre-emlékérem (2001)
Réthy Aurél-emlékérem (2001)
Markusovszky Kórház jubileumi emlékplakett (2004)
Batthyány-Strattmann László-díj (2005)
Magyar Professzorok Világtanácsa „Pro Universitate et Scientia” (2005)
Diploma Honori (Marosvásárhelyi Orvostudományi- és Gyógyszerészeti Egyetem 2005)
Markusovszky emlékplakett (2006)
Doktor Honoris Causa (Marosvásárhelyi Orvostudományi- és Gyógyszerészeti Egyetem 2006)
A Magyar Köztársasági Érdemrend középkeresztje (2007)
Markusovszky Lajos-díj (2008)
Prima díj (2008)
Markusovszky Lajos-díj és oklevél (2010)
Budapest díszpolgára (2011)
Orvosi Hetilap Markusovszky Lajos-díj (2012)
Sárvár díszpolgára (2012)
Diploma of Fellowship of Royal College of Physicians and Surgeons of Glasgow (2012)
Orvosi Hetilap Markusovszky Lajos-díj (2013)
A Magyar Érdemrend középkeresztje a csillaggal (2015)
Magyar Nemzet Lelkiismerete díj (2017)
Magyar Onkológusok Társasága tiszteletbeli örökös tag (2017)
Gundel művészeti díj (2017)
Történelmi Szent Lázár Katonai és Ispotályos Lovagrend Málta Támogatói Arany Érem (2018)
Miniszteri Elismerő Oklevél (2018)
Széchenyi-díj (2018)
A voronyezsi Nyikolaj Burdenko Állami Orvostudományi Egyetem díszdoktora (2018)
Vas megye díszpolgára (2018)
Nagypáli község díszpolgára (2021)
Újvidéki Egyetem díszdoktora (2021)
Ipolyhídvég község díszpolgára (2021)


== Főbb művei ==
Kásler Miklós–Pólus Károly: A gége, a légcső és az algarat sebészeti műtéttana; Euroreform, Bp., 1991
Gáspár Lajos–Kásler Miklós: Laserek az orvosi gyakorlatban. A laser és az optika együttes orvosi alkalmazásának elméleti és klinikai alapjai; Springer Hungarica, Bp., 1993
Onkoterápiás protokoll. Rosszindulatú daganatos megbetegedések komplex onkoterápiájának irányelvei és gyakorlata. Részletes diagnosztikus és terápiás menetrend és ajánlások; szerk. Kásler Miklós; Springer Hungarica, Bp., 1994
Kásler Miklós: Onkoterápiás protokoll. Budapest: Springer Tudományos Kiadó. 1996.  ISBN 9636990018  
Az onkoterápia irányelvei; szerk. Kásler Miklós; B+V Bp., 2001
Igazvölgyi Katalin – Kásler Miklós – Szűcs Miklós: A rákról röviden: Veszélyeztető tényezők – korai felismerés. Budapest: Springmed Kiadó Kft. 2004.  ISBN 9799639456166  
Kásler Miklós (szerk.): A komplex onkodiagnosztika és onkoterápia irányelvei. Budapest: Semmelweis Kiadó. 2008.  ISBN 978-963-987-911-9  
Várszegi Asztrik – Kásler Miklós – Iván László: Gondolatok a „jó öregséghez”: Várszegi Asztrik és Kásler Miklós előadása, Iván László előszavával. Budapest: Gondolat Kiadó. 2010.  = Vinnivaló,  ISBN 978 963 693 297 8  
Kásler Miklós: Az onkológia alapjai. Budapest: Medicina Könyvkiadó Zrt. 2011.  ISBN 978-963-226-345-8  
Kásler Miklós – Pete Imre: Nőgyógyászati onkológia: Gyakorlati kézikönyv. Budapest: Zafír Press. 2012.  ISBN 9786155005282  
Kásler Miklós: Nemzeti nagyvizit. Földesi Margit, Kővári Péter, Szabados György. Kairosz.  2014.  ISBN 978-963-662-730-0  
Géczi Lajos – Kásler Miklós: Prosztatarák – Gyakorlati kézikönyv. Budapest: Zafír Press. 2014.  ISBN 978-615-500-535-0  
Isten tenyerén. Kásler Miklós onkológus professzorral beszélget Mezei Károly; Kairosz, Bp., 2014 (Magyarnak lenni)
Az emlőrák korszerű sebészete; szerk. Mátrai Zoltán, Gulyás Gusztáv, Kásler Miklós; Medicina, Bp., 2015
Nemzeti nagyvizit, 1-6.; szerk. Kásler Miklós; Kairosz, Bp., 2014–2017
Sorsfordító események Magyarország történetében; Balaton Akadémia, Keszthely, 2018 (Szent László könyvek)
Az onkológia alapjai. Egyetemi tankönyv; szerk. Kásler Miklós; 2. jav., bőv. kiad.; Medicina, Bp., 2018
A Mátyás-templomban elhelyezett Árpád-házi csontvázak azonosítása. Történészi, régészeti, antropológiai, radiológiai, morfológiai, radiokarbon kormeghatározási és genetikai adatok felhasználásával; szerk. Kásler Miklós, Szentirmay Zoltán; Méry Ratio, Bp., 2019


== Publikációi ==
Kásler Miklós, Ottó Szabolcs: Európai és hazai kihívások az onkológiában, Magyar Onkológia, 2008


== Jegyzetek ==


== Források ==
Interjú és életrajz a webbeteg.hu honlapon
CV a betegvagyok.hu honlapon
Önéletrajz – Prof. dr. Kásler Miklós


== További információk ==
Prof. Onkológus szakorvosok - Dr. Kásler Miklós 
Krusovszky Dénes:  A csontember: Mit hagy hátra Kásler Miklós?  Magyar Narancs,   XXXIV. évf.  23. sz. (2022. június 9.)   16–18. o.
„Aki embernek hitvány, az magyarnak alkalmatlan” Javíthatunk a sorsunkon! – vallja Kásler Miklós professzor
A megkerülhetetlen –  Portré Kásler Miklósról, az Országos Onkológiai Intézet főigazgatójáról
Nem tudják felszámolni a magyarokat
Kásler Miklós örökös tiszteletbeli MOT tag