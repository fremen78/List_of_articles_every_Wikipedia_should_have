China (Cina: 中国), lebih dikenali dengan nama sebenar  Republik Rakyat China (RRC, Cina: 中华人民共和国), ialah sebuah negara di Asia Timur yang merupakan negara paling ramai penduduknya di dunia dengan diduduki lebih 1,300 juta orang, iaitu kira-kira satu perlima manusia di bumi. China diperintah oleh Parti Komunis China di bawah sistem satu parti, dan berbidang kuasa di 22 wilayah (provinsi), lima kawasan berautonomi, empat perbandaran tadbiran langsung (Beijing, Tianjin, Shanghai, dan Chongqing), dan dua kawasan pentadbiran khas yang berautonomi tinggi (Hong Kong dan Makau). Ibu negara RRC ialah Beijing.
Pada keluasan kira-kira 9.6 juta kilometer persegi (3.7 juta batu persegi), RRC ialah negara ketiga atau keempat terluas di dunia dari segi keluasan keseluruhan, dan negara kedua terbesar dari segi keluasan daratan. Lanskapnya dipelbagaikan dari tanah hutan steppe dan gurun (Gobi dan Taklamakan) di bahagian utara yang kering bersebelahan dengan Mongolia dan Siberia di Rusia, hingga ke hutan-hutan subtropika di bahagian selatan yang lembap bersebelahan dengan negara-negara Vietnam, Laos, dan Myanmar. Rupa bumi di bahagian baratnya tinggi dan berceranggah, dengan banjaran-banjaran Himalaya dan Tian Shan yang membentuk sempadan semula jadi China dengan India dan Asia Tengah, berbeza sekali dengan pinggiran laut timur tanah besar China yang bertanah dan digarisi pantai sepanjang 14,500 kilometer (9,010 bt) di tepi Laut China Selatan di tenggara dan Laut China Timur di timur yang juga terletaknya Taiwan, Korea, dan Jepun.
Tamadun Cina purba—antara tamadun-tamadun terawal di dunia—menjadi makmur di lembangan subur Sungai Kuning yang mengalir merentasi Dataran China Utara. Selama lebih 4,000 tahun, sistem politik China berasaskan sistem raja turun-temurun (juga dikenali sebagai dinasti). Dinasti pertamanya ialah Xia (kira-kira 2000 SM), tetapi pada zaman Dinasti Qin barulah lahirnya negara China yang bersatu pada 221 SM. Dinasti terakhir, iaitu Dinasti Qing, berakhir pada tahun 1911 dengan penubuhan Republik China (ROC) oleh pejuang nasionalis Kuomintang (KMT). Separuh pertama abad ke-20 menyaksikan China dalam kancah pecah belah dan perang saudara yang membahagikan negara kepada dua paksi politik, iaitu Kuomintang dan komunis. Pada 1949, pertempuran besar-besaran berakhir dengan kemenangan dalam perang saudara oleh pihak komunis mengasaskan Republik Rakyat China di tanah besar China. Kerajaan Republik China pimpinan Kuomintang berundur ke Taipei, dengan bidang kuasanya kini terhad kepada Taiwan dan beberapa pulau terpencil. Semenjak itu, RRC sentiasa berbalah dengan RC mengenai perihal kedaulatan dan taraf politik Taiwan.
Sejak pembaharuan ekonomi berasaskan pasaran diperkenalkan pada tahun 1978, China telah menjadi sebuah ekonomi utama yang paling cepat bertumbuh di dunia, pengeksport terbesar dan pengimport kedua terbesar untuk segala barang dagangan. Pengindustrian pesat telah membenamkan kadar kemiskinannya dari 53% pada tahun 1981 kepada 8% pada tahun 2001. Namun demikian, RRC kini berdepan dengan sebilangan masalah lain termasuk kependudukan yang semakin berusia kesan dasar anak tunggal, jurang pendapatan yang makin besar antara penduduk bandar dan luar bandar, dan pencemaran alam sekitar. Lebih-lebih lagi, China turut dikecam atas pencabulan hak asasi manusia oleh kerajaan-kerajaan negara lain mahupun pertubuhan-pertubuhan bukan kerajaan (NGO), di samping sering kali mengganggu kebebasan akhbar.
China ialah sebuah kuasa utama, ekonomi kedua terbesar di dunia secara nominal (atau terbesar di dunia mengikut pariti kuasa beli) dan ahli tetap Majlis Keselamatan Pertubuhan Bangsa-Bangsa Bersatu, di samping menganggotai pertubuhan-pertubuhan berbilang pihak termasuk WTO, APEC, G-20 dan Pertubuhan Kerjasama Shanghai. China ialah sebuah negara bersenjata nuklear yang teriktiraf dan juga bala tentera tetap terbesar di dunia dengan belanjawan pertahanan kedua termahal. China disifatkan berpotensi menjadi kuasa terbesar oleh sesetengah ahli akademik, serta para penganalisa ketenteraan, dasar awam dan ekonomi.


== Sejarah ==

Selepas Perang Dunia Kedua, Perang Saudara China meletus antara Parti Komunis China (CCP) dan Parti Negara China (KMT). Perang itu berakhir dengan pengunduran KMT ke pulau Taiwan dan beberapa cebisan pulau provinsi Fujian. Pada tarikh 1 Oktober 1949, Mao Zedong dengan bangganya telah mengistiharkan penubuhan negara baru komunis Republik Rakyat China dengan tangisan air mata dan berkata 'Orang China telah berdiri'.
Rancangan sosioekonomi yang bergelar Kemaraan Raksasa mengakibatkan seramai 36 juta rakyat terkorban. Pada tahun 1966, Mao dan sekutunya melancarkan Revolusi Kebudayaan yang berkekalan sehingga Mao meninggal dunia sepuluh tahun kemudian. Revolusi Kebudayaan yang didorong oleh pergelutan kuasa di dalam Parti Komunis serta kegerunan terhadap kuasa Kesatuan Soviet, mengakibatkan pergolakan hebat dalam masyarakat negara China. Pada tahun 1972, di kemuncak perpecahan China-Soviet, Mao dan Zhou Enlai menyambut kunjungan Presiden Richard Nixon di Beijing untuk menjalin hubungan diplomatik dengan Amerika Syarikat. Pada tahun yang sama, RRC diterima menganggotai Pertubuhan Bangsa-Bangsa Bersatu lalu mengambil alih tempat Republik China untuk keahlian negara China di PBB, serta keahlian tetap Majlis Keselamatan PBB.
Setelah Mao meninggal dunia pada tahun 1976 di samping Geng Berempat ditahan atas keterlampauan Revolusi Kebudayaan, Deng Xiaoping pantas merampas kuasa dari Hua Guofeng yang dilumaskan sebagai pengganti Mao. Biarpun tidak pernah mengetuai Parti atau negara itu sendiri, namun Deng sebenarnya menjadi "Pemimpin Agung China" ketika itu; pengaruhnya dalam Parti membawa kepada pembaharuan ekonomi yang mengagumkan di negara. Lama-kelamaan, Parti Komunis melonggarkan kawalan kerajaan terhadap kehidupan peribadi rakyat jelatan, maka dimansuhkannya komun-komun rakyat disusuli pemberian pajakan tanah kepada para petani yang sungguh banyak meningkatkan galakan dan pengeluaran pertanian. Hasil peristiwa-peristiwa inilah China beralih dari ekonomi terancang menjadi ekonomi campuran yang semakin terbuka persekitaran pasarannya, iaitu sistem yang diistilahkan sebagai "sosialisme pasaran" oleh sesetengah pihak, dan secara rasminya "Sosialisme bercirikan China" oleh kerajaan RRC. RRC menggubal perlembagaan terkininya pada 4 Disember 1982. 
Pada tahun 1989, kematian seorang pegawai penyokong reformasi, Hu Yaobang, sedikit sebanyak mengapi-apikan tunjuk perasaan besar-besaran di Dataran Tiananmen, di mana para mahasiswa dan lain-lain menghabiskan berbulan-bulan untuk berkempen demi peningkatan hak demokrasi dan kebebasan bersuara. Malangnya, mereka semua ditumpaskan pada 4 Jun apabila askar-askar dan kenderaan Tentera Pembebasan Rakyat tiba untuk membersihkan dataran secara paksa sehingga ramai nyawa yang terkorban. Kejadian ini diwar-warkan ke merata dunia lalu menarik kecaman antarabangsa serta sekatan-sekatan dikenakan terhadap kerajaan China.
Presiden Jiang Zemin dan Premier Zhu Rongji, kedua-duanya bekas datuk bandar Shanghai, menjadi pemimpin RRC pasca-Tiananmen pada 1990-an. Sepanjang sedasawarsa pentadbiran Jiang Zemin, prestasi ekonomi RRC berjaya mengeluarkan 150 juta orang petani dari kancah kemiskinan serta menampung kadar pertumbuhan KDNK purata tahunan sebanyak 11.2%. Negara China secara rasminya menyertai Pertubuhan Perdagangan Sedunia pada tahun 2001.
Sungguhpun memerlukan pertumbuhan ekonomi untuk memacu pembangunan, namun kerajaan RRC mula bimbang bahawa pertumbuhan ekonomi pesat telah menjejaskan kekayaan sumber dan alam sekitar negara, apatah lagi sesetengah kelompok masyarakat tertentu tidak menikmati faedah pembangunan ekonomi negara dengan secukupnya. Hasilnya, di bawah kepimpinan Presiden Hu Jintao dan Premier Wen Jiabao, RRC telah melaksanakan dasar-dasar untuk menangani hal-hal kesaksamaan agihan sumber, namun kesan positifnya masih dalam penantian. Lebih 40 juta petani telah dipindahkan dari tanah masing-masing, atas nama pembangunan ekonomi antara lainnya, sehingga mengundang 87,000 kes tunjuk perasaan dan rusuhan di seluruh China pada tahun 2005. Bagi kebanyakan penduduk bandaraya terbesar RRC, taraf hidupnya menikmati peningkatan yang amat mengagumkan serta meluasnya kebebasan ke sana sini, namun kekangan politik kekal ketat dan kawasan luar bandar masih kemiskinan.


== Politik ==

RRC dianggap oleh beberapa orang ahli sains politik sebagai salah sebuah daripada lima negara komunis terakhir (bersama Vietnam, Korea Utara, Laos, dan Cuba), namun semenjak 1980-an, struktur politik RRC sudah mustahil dicirikan dengan tepat. Kerajaan RRC sering kali disifatkan sebagai negara komunis dan sosialis, bahkan juga negara autoritarian dengan sekatan-sekatan ketat dalam pelbagai segi, khususnya dalam Internet, akhbar, kebebasan berhimpun, hak pembiakan, dan kebebasan beragama.
Dibandingkan dengan dasar pintu tertutup yang diamalkannya sehingga pertengahan 1970-an, peliberalan RRC sebegitu rupa sehingga suasana pentadbiran kurang terbatas daripada dahulu, namun RRC masih jauh lagi dari menjadi demokrasi liberal yang diamalkan di kebanyakan negara Eropah atau Amerika Utara, dan Kongres Rakyat Kebangsaan disifatkan sebagai sebuah badan "pak turut". RRC kini dipimpin oleh Presiden Xi Jinping, yang juga merupakan Setiausaha Agung PKC. Sejak menjadi Setiausaha Agung pada tahun 2012 dan Presiden pada tahun 2013, beliau telah memainkan peranan penting dalam dasar dan politik negara tersebut.
Negara ini diperintah oleh Parti Komunis China (CPC) yang kuasanya dijamin oleh Perlembagaan. Sistem politiknya amat terpencar dengan proses demokrasi terhad dalaman dalam parti dan peringkat kampung setempat, namun eksperimen-eksperimen sebegini pernah dicemari korupsi. Terdapat beberapa parti politik lain dalam RRC, yang dipanggil parti demokrasi di China, dan menyertai Persidangan Perundingan Politik Rakyat dan Kongres Rakyat Kebangsaan. Ada sedikit petunjuk bahawa RRC menuju peliberalan politik, yang mana pilihan raya dipertandingkan terbuka kini dianjurkan di peringkat kampung dan pekan, tambahan pula badan-badan perundangan menunjukkan sikap ketegasan dari masa ke semasa. Walau apapun, Parti Komunis mengekalan kawalan berkesan terhadap pelantikan kerajaan. Dalam ketiadaan barisan pembangkang yang penuh bermakna, CPC hampir sentiasa berjaya melulskan apa yang dikehendakinya. Antara hal-hal politik yang diuruskan dalam RRC termasuk perapatan jurang pendapatan antara kaya dan miskin serta membasmi rasuah dalam barisan kepimpinan kerajaan. 
Tahap sokongan terhadap tindakan kerajaan serta pengurusan negara adalah antara yang tertinggi di dunia, dengan seramai 86% orang yang meluahkan rasa puas hati dengan keadaan semasa dan ekonomi negara, mengikut tinjauan Pew Research Center pada tahun 2008 Mengikut tinjauan bertajuk "Top 10 political figures in Mainland China and Taiwan" yang dijalankan di Hong Kong, kira-kira 1000 peserta diberi senarai 10 pemimpin politik terkemuka di Tanah Besar China dan Taiwan. Hasilnya, para pemimpin tanah besar (seperti Wen Jiabao, Zhu Rongji and Hu Jintao) menerima markah lebih tinggi berbanding pemimpin Taiwan (seperti Chen Shui-bian, Ma Ying-jeou dan Lien Chan).


=== Hubungan luar ===
RRC menjalin hubungan diplomatik dengan kebanyakan negara-negara utama di dunia. Sweden ialah negara barat pertama yang menjalin hubungan diplomatik dengan Republik Rakyat dengan 9 Mei 1950. Pada tahun 1971, RRC mengambil alih tempat Republik China sebagai wakil tunggal China di Pertubuhan Bangsa-Bangsa Bersatu dan juga satu daripada lima ahli tetap Majlis Keselamatan Pertubuhan Bangsa-Bangsa Bersatu. RRC juga merupakan bekas anggota dan ketua Pergerakan Negara-Negara Berkecuali.
Kebanyakan dasar luar negara RRC berasaskan konsep "kebangkitan China secara damai". Walaupun sekali-sekala berlakunya konflik dengan negara luar dalam sejarah terkininya, khususnya dengan Amerika Syarikat (cth. tindakan A.S. membedil kedutaan China di Belgrade ketika Perang Kosovo pada Mei 1999, dan peristiwa pesawat pengintip A.S.-China pada April 2001. Hubungan diplomatik dengan kebanyakan negara Barat teruk terjejas sekali  ketika keganasan di Dataran Tiananmen pada tahun 1989, tetapi sejak itu kembali pulih.
Mengikut tafsirannya mengenai dasar Satu China, RRC menetapkan prasyarat untuk penjalinan hubungan diplomatik, bahwa negara lain itu mengiktiraf tunturan RRC pada Taiwan serta memutuskan hubungan rasmi dengan kerajaan Republik China. Pihak RRC telah banyak kali mengecam mana-mana negara yang menunjukkan tanda-tanda cuba mendekati Taiwan secara diplomatik, atau menjual senjata kepada pulau itu.
Kerajaan RRC menentang kunjungan pegawai Republik China dahulu dan sekarang ke negara lain untuk mempromosikan kemerdekaan Taiwan, seperti Lee Teng-hui dan Chen Shui-bian, tidak lupa juga tokoh-tokoh lain yang turut dianggap oleh RRC sebagai pejuang pemisah, seperti Tenzin Gyatso, Dalai Lama ke-14, dan Rebiya Kadeer, pemimpin Uyghur dalam buangan. Misalnya, Beijing pernah membantah lawatan Kadeer ke Jepun pada Julai 2009 dan Australia sebulan kemudian, sehingga membuat aduan rasmi kepada kerajaan masing-masing. Pada tahun 2007, RRC membatalkan sesi berdialog dengan Jerman gara-gara tindakan Angela Merkel menyambut Dalai Lama.
RRC memainkan peranan yang semakin penting dalam menyeru kawasan perdagangan bebas dan pakatan keselamatan di kalangan negara-negara jirannya di rantau Asia Pasifik. Pada tahun 2004, RRC menyaran rangka Sidang Kemuncak Asia Timur (East Asia Summit, EAS) yang serba baru sebagai forum perbincangan hal-ehwal keselamatan serantau yang terang-terang tidak disertai oleh Amerika Syarikat. EAS yang disertai oleh negara-negara ASEAN tambah 3, India, Australia dan New Zealand, mengadakan sidang kemuncak sulungnya pada tahun 2005. RRC juga sebuah negara pengasas Pertubuhan Kerjasama Shanghai, bersama Rusia dan republik-republik Asia Tengah.
Sentimen Sinofobia (menakuti negara China atau kaum Cina) sering disemai di kalangan kelompok minoriti di China dan orang Cina yang berdiam di luar China, sehingga boleh mengakibatkan keganasan, seperti Peristiwa 13 Mei di Malaysia pada tahun 1969 dan Rusuhan Jakarta Mei 1998 di Indonesia yang meragut lebih 2,000 nyawa. Kebelakangan ini, di Afrika dan Oceania timbulnya juga sebilangan kejadian rusuhan anti-Cina. Sentimen anti-Cina sering berakar umbi sosioeknomi.
Hubungan China dan Jepun adakalanya terjejas oleh keengganan Jepun untuk mengakui kezaliman perang zaman dahulu yang memuaskan RRC; misalnya hujah-hujah revisionis oleh para pegawai terpenting di Jepun dan beberapa buah buku teks sejarah Jepun. Satu lagi titik ketegangan antara kedua-dua negara ialah kekerapan pegawai kerajaan Jepun menziarahi Kuil Yasukuni. Walau bagaimanapun, hubungan China-Jepun bertambah baik sejak Shinzo Abe menjadi Perdana Menteri Jepun pada tahun 2006.
RRC berkongsi kedudukan dengan Rusia sebagai negara yang paling banyak negara jiran di sempadannya, tetapi juga terlibat dalam sebilangan pertikaian wilayah antarabangsa. Pertikaian wilayah China pernah membawa kepada perang setempat sepanjang sejarah RRC, termasuk Perang China-India pada tahun 1962, konflik sempadan China-Soviet (1969), dan Perang China-Vietnam (1979). Pada tahun 2001, RRC dan Rusia menandatangani Perjanjian Persahabatan China-Rusia, yang membuka laluan kepada penyerahan Pulau Yinlong dan separuh kawasan Heixiazi oleh Rusia kepada China pada tahun 2004, untuk menamatkan pertikaian sempadan China-Rusia yang berpanjangan. Pertikaian wilayah lain termasuk pulau-pulau di Laut China Timur dan Selatan, dan sempadan darat yang kabur atau meragukan dengan India dan Bhutan.
Walaupun menikmati pertumbuhan ekonomi yang pesat, namun sejak 1990-an, RRC ingin mengekalkan dasar diplomasi senyap-senyap dengan jiran-jirannya, iaitu dengan memastikan kemantapan pertumbuhan ekonomi serta menyertai pertubuhan serantau dan memupuk hubungan dua hala untuk mententeramkan perasaan curiga negara lain terhadap keupayaan tentera China yang semakin kuat. RRC telah memulakan dasar memikat negara-negara Afrika untuk berdagang dan menjalin kerjasama dua hala. Xinhua, agensi berita rasmi China, menyatakan terdapat tidak kurang daripada 750,000 warganegara China yang bekerja atau menetap di Afrika. Timbulnya juga persoalan sama ada China bakal menjadi kuasa terbesar baru dalam abad ke-21, yang mana sesetengah pihak mengatakan kemajuan ekonomi, kekuatan tentera, bilangan penduduk yang amat ramai, dan pengaruh antarabangsa yang semakin besar, tetapi ada pihak lain yang mengatakan China bakal berdepan dengan keruntuhan ekonomi.


=== Hak asasi manusia ===

Sungguhpun kawalan ekonomi dan sosial telah banyak dilonggarkan di China sejak 1970-an, namun kebebasan politik masih dikawal ketat oleh kerajaan pusat dan setempat. Perlembagaan Republik Rakyat China menyatakan bahawa "hak asasi" rakyat merangkumi kebebasan bersuara, kebebasan akhbar, hak untuk pembicaraan yang adil, kebebasan beragama, hak mengundi umum, dan hak mengenai harta. Namun demikian, peruntukan-peruntukan ini tidak menawarkan amalan perlindungan yang mencukupi dari pendakwaan jenayah oleh kerajaan.
Berpuluh juta orang yang pindah ke bandaraya besar mendapati diri mereka dilayan seperti warga kelas kedua oleh penduduk bandar China yang sering memandang rendah orang kampung. Para petani menyuarakan rasa tidak senang hati terhadap rampasan tanah oleh kelas menengah yang kaya-raya dari bandaraya. Diskriminasi rasmi, seperti sistem hukou untuk pendaftaran isi rumah diibaratkan seperti sistem aparteid antara kawasan bandar dan luar bandar. Pada tahun 2003/2004, seseorang petani terpaksa membayar tiga kali lebih cukai walaupun pendapatannya hanya satu perenam purata pendapatan penduduk bandar. Semenjak itu, kerajaan bertindak dengan mengurangkan atau memansuhkan sebilangan cukai luar bandar, di samping menawarkan khidmat sosial tambahan kepada penduduk luar bandar.
Penapisan kenyataan dan maklumat politik digunakan secara rutin dan terang-terangan untuk mendiamkan apa-apa kutukan terhadap kerajaan dan Parti Komunis China selaku pemerintah. Pada tahun 2009, pihak Wartawan Tanpa Sempadan meletakkan RRC di tangga 168 (daripada 175 negara/wilayah) dalam Indeks Kebebasan Akhbar Sedunia Tahunan.
Dalam buku berjudul Media Control in China, wartawan China He Qinglian mendokumenkan kawalan kerajaan terhadap Internet dan media lain in China. Kerajaan mengamalkan dasar mengehadkan kumpulan, pertubuhan dan kepercayaan yang dianggapnya sebagai boleh mengancam "kestabilan sosial", seperti peristiwa Tiananmen pada tahun 1989. Parti Komunis tidak selalu berjaya mengawal maklumat: sebuah sistem kawalan media yang amat kuat menghadapi kuasa pasaran yang amat kuat, rakyat jelata yang semakin terdidik, dan perubahan budaya yang menjadikan negara China lebih terbuka, khususnya terhadap isu alam sekitar.
RRC sering kali menerima kutukan sebilangan kerajaan luar negara dan pertubuhan bukan kerajaan atas dakwaan pencabulan hak awam berleluasa termasuk penahanan berpanjangan tanpa pembicaraan yang dikenakan secara sistematik, pengakuan paksaan, penyeksaan, penganiayaan banduan, sekatan terhadap kebebasan rakyat untuk bersuara, berhimpun, berpersatuan, dan beragama, kebebasan akhbar, dan hak pekerja. China mencatat jumlah penjatuhan hukuman mati terbanyak di dunia, dengan kira-kira 90% dari kesemua hukuman mati di dunia sepanjang tahun 2004. 
Kerajaan RRC membalas dakwaan-dakwaan tersebut dengan berhujah bahawa tanggapan hak asasi manusia sewajarnya mengambil kira kedudukan pembangunan ekonomi negara masa kini, serta memberi lebih tumpuan kepada hak sara hidup dan pembangunan rakyat di negara-negara yang lebih miskin. Peningkatan taraf hidup, kecelikan huruf, dan jangka hayat rakyat biasa China sejak 1970-an dilihat oleh pihak kerajaan sebagai kemajuan nyata untuk hak asasi manusia. Usaha membasmi bencana alam yang membahayakan nyawa baru-baru ini, seperti banjir Sungai Yangtze yang tidak henti-henti, serta kemalangan pekerjaan juga di juga digambarkan sebagai kemajuan hak asasi manusia bagi sesebuah negara yang masih keramaian penduduk miskin.


== Pembahagian politik ==

Republik Rakyat China mempunyai kuasa pentadbiran terhadap lebih 22 wilayah dan menganggap Taiwan sebagai wilayahnya yang ke-23. Juga terdapat kawasan berautonomi, setiap satunya dikhususkan satu kelompok etnik minoriti; empat perbandaran; dan dua Kawasan Pentadbiran Khas yang menikmati autonomi yang memuaskan. 22 wilayah, lima kawasan berautonomi, dan empat perbandaran bersama-sama dikenali sebagai "tanah besar China", biasanya terkecualinya Hong Kong dan Makau.


== Geografi ==

Republik Rakyat China ialah negara kedua terbesar di dunia dari segi keluasan tanah serta dianggap sebagai negara ketiga atau keempat terbesar dari segi jumlah keluasan. Ketaktentuan saiznya berkenaan dengan (a) kesahan tuntutan China terhadap wilayah-wilayah Aksai Chin dan Kawasan Rentas Karakoram (yang juga dituntut oleh India), dan (b) cara pengiraan jumlah saiz Amerika Syarikat: The World Factbook mencatat 9,826,630 km², tetapi Encyclopædia Britannica mencatat 9,522,055 km². China bersempadan dengan 14 negara, iaitu negara yang paling banyak negara jiran sempadannya (bersama Rusia); iaitu (arah jam dari selatan): Vietnam, Laos, Myanmar, India, Taiwan, Bhutan, Nepal, Pakistan, Afghanistan, Tajikistan, Kyrgyzstan, Kazakhstan, Rusia, Mongolia dan Korea Utara. Tambahan pula, sempadan antara RRC dan Republik China (Taiwan) terletak di tengah perairan wilayah. China mempunyai sempadan darat sepanjang 22,117 km, iaitu yang terpanjang di dunia.

Tanah China diserikan oleh kepelbagaian bentuk pemandangan. Kawasan pantai timur di sepanjang pesisir Laut Kuning dan Laut China Timur diisi dataran lanar yang terbentang luas dan padat dengan penduduk, manakala di penara Mongolia Dalam di utara keliharan padang-padang rumput. China Selatan dikuasai oleh lembah berbukit-bukau dan banjaran gunung yang rendah. Di kawasan timurnya terletaknya delta untuk dua sungai utama China, iaitu Sungai Kuning dan Sungai Yangtze (Chang Jiang). Sungai-sungai utama lain termasuk Xi, Mekong, Brahmaputra dan Amur. Di barat, terletaknya banjaran-banjaran gunung utama, khususnya Himalaya, dengan puncak tertinggi China di separuh timur Gunung Everest pada 8,848 m, manakala penara-penara tinggi mencirikan kawasan gersang seperti Gurun Taklamakan dan Gobi.
Salah satu masalah utama yang dihadapi China ialah kawasan gurun semakin meluas, khususnya Gurun Gobi. Walaupu garisan pokok pengadang yang ditanam sejak 1970-an telah mengurangkan kekerapan ribut pasir, namun kemarau berpanjangan dan amalan pertanian yang mundur telah menyebabkan ribut debu melanda China utara setiap musim bunga, kemudian merebak ke tempat lain di Asia Timur, termasuk Korea dan Jepun. China kehilangan sejuta ekar setahun kepada penggurunan.
Iklim China banyak dikuasai oleh musim kemarau dan monsun lembap yang menyebabkan perbezaan suhu ketara antara musim sejuk dan musim panas. Pada musim sejuk, angin utara yang bertiup dari kawasan garis lintang tinggi menjadi sejuk dan kering; pada musim panas, angin selatan dari kawasan laut di garis lintang rendah adalah hangat dan lembap. Iklim di China berbeza dari rantau ke rantau kerana topografi negara yang meluas dan kompleks.


== Tentera ==

Dengan 2.3 juta askar aktif, Tentera Pembebasan Rakyat (PLA) ialah tentera terbesar di dunia. PLA terdiri daripada tentera-tentera darat, laut, udara, dan angkatan nuklear strategik. Perbelanjaan rasmi PLA yang diumumkan untuk tahun 2009 ialah AS$ 70 bilion, tetapi Amerika Syarikat mendakwa China tidak melaporkan perbelanjaan ketenteraan sebenarnya. Agensi Perisikan Pertahanan menganggarkan perbelanjaan sebenar tentera China pada tahun 2008 adalah sekitar AS$ 105–150 bilion.
Dengan milikan persenjataan dan sistem serahan nuklear, China dianggap sebagai sebuah kuasa ketenteraan serantau dan salah sebuah kuasa terbesar yang memuncul. Namun begitu, berbeza dengan empat ahli tetap lain di Majlis Keselamatan, keupayaan mengunjur kuasa China adalah terhad. Oleh itu, China selama ini menjalin hubungan ketenteraan antarabangsa yang diibaratkan sebagai seutas "rantai mutiara."
RRC sentiasa berusaha memodenkan tenteranya, dengan membeli pesawat pejuang tercanggih dari Rusia, seperti Sukhoi Su-30, dan juga menghasilkan pesawat pejuang sendiri, khususnya J-10 dan J-11. China juga memperoleh dan memperbaiki sistem misil bumi ke udara S-300 dari Rusia yang dianggap sebagai antara sistem pemintas pesawat terhebat di dunia, meskipun Rusia sudah beralih ke S-400 Triumf generasi baru yang dilaporkan China membelanjakan $500 juta untuk versi eksportnya yang diturun taraf. Angkatan RRC yang berperisai dan bertindak pantas sentiasa dikemas kini dengan peningkatan perkakas elektronik dan keupayaan penembakan.
Sesetengah kumpulan pemikir seperti Majlis Asia Eropah berhujah bahawa ketegangan antara AS dan China kerana tindakan Washington menjual senjata kepada Taipei dikhuatiri bakal mencetuskan perlumbaan senjata baru di Asia yang diapi-apikan oleh motif ideologi dalam negeri, mengingatkan zaman McCarthy ketika golongan haluan kanan di AS terang-terang menyokong lobi Chiang Kai-shek.


== Ekonomi ==

Semenjak penubuhannya pada tahun 1949 hingga akhir tahun 1978, Republik Rakyat China mengamalkan ekonomi perancangan pusat ala Soviet, tanpa kelibat perniagaan swasta dan kapitalisme. Untuk menggerakkan negara ke arah masyarakat komunis yang moden dan berindustri, Mao Zedong melancarkan rancangan Kemaraan Raksasa. Berikutan kematian Mao dan akhir Revolusi Kebudayaan, Deng Xiaoping bersama kepimpinan baru China mula memperbaharui ekonomi dan beralih kepada ekonomi campuran berorientasikan pasaran di bawah pemerintahan satu parti. Secara amnya, ekonomi China disifatkan sebagai ekonomi pasaran berasaskan milikan harta persendirian. Pengkolektifan pertanian dimansuhkan dan tanah-tanah ladangnya diswastakan untuk meningkatkan daya pengeluaran. 
Kerajaan RRC menggalakkan kegiatan pelbagai perusahaan kecil-kecilan sambil melonggarkan kawalan harga serta mengundang pelaburan dari luar negara. Perdagangan asing diberi tumpuan sebagai alat pertumbuhan ekonomi utama, sehingga lahirnya Zon Ekonomi Khas, mula-mula di Shenzhen (berhampiran Hong Kong) disusuli bandaraya-bandaraya lain di China. Perusahaan milik kerajaan yang tidak cekap distrukturkan semula dengan pengenalan sistem pengurusan ala barat; perusahaan mana yang kurang lumayan terpaksa ditutup sehingga menyebabkan ramai hilang pekerjaan.

Semenjak bermulanya peliberalan ekonomi pada tahun 1978, ekonomi RRC yang diterajui pelaburan dan eksport bertumbuh 70 kali lebih besar sebagai ekonomi utama yang bertumbuh paling pesat di dunia. Kini, China memiliki KDNK nominal ketiga terbesar di dunia pada 33.54 trilion yuan (AS$4.91 trilion), namun pendapatan per kapitanya masih agak rendah pada AS$3,700, maka RRC masih ketinggalan di belakang kira-kira seratus negara. Industri-industri primer, sekunder, and tertier masing-masing menyumbangkan 10.6%, 46.8%, dan 42.6% kepada keseluruhan ekonominya pada tahun 2009.
RRC ialah negara keempat paling ramai pengunjung di dunia dengan 49.6 juta pelancong asing pada tahun 2006. RRC merupakan sebuah anggota WTO dan kuasa perdagangan kedua terbesar di belakang AS dengan jumlah dagangan dunia bernilai AS$2.21 trilion – AS$1.20 trilion eksport (#1) dan AS$1.01 trilion import (#2). Rizab tukaran asingnya telah mencecah AS$2.4 trilion, menjadikannya yang terbesar di dunia. RRC memiliki sekuriti AS bernilai kira-kira $1.6 trilion. RRC ialah penerima ketiga terbesar masukan FDI dengan menarik AS$92.4 billion pada tahun 2008 sahaja, pada masa yang sama semakin banyak melabur di luar negara dengan keluaran FDI sebanyak AS$52.2 bilion pada tahun 2008 sahaja sebagai pelabur keluar keenam terbesar di dunia.
Kejayaan RRC banyak disumbang oleh sektor perkilangan berkos rendah, hasil gabungan buruh murah, prasarana bermutu, teknologi dan kemahiran bertahap sederhana, daya pengeluaran agak tinggi, dasar kerajaan yang menggalakkan, dan kononnya, kadar tukaran yang terkurang nilai. Kadar tukaran itu adakalanya dikatakan sebagai punga lebihan perdagangan RRC yang mengembung (AS$262.7 bilion pada tahun 2007) di samping menjadi punca pertikaian utama antara RRC dan rakan-rakan perdagangan utamanya – AS, EU, dan Jepun – sungguhpun matawang dilepaskan dari pancangnya lalu nilainya meningkat 20% berbanding dolar AS sejak tahun 2005.  
Dengan pegangan bon perbendaharaan sebanyak AS$801.5 bilion, RRC ialah pemegang asing hutang negara A.S. yang terbesar di dunia.

Kerajaan masih menguasai industri "tonggak" yang strategik (seperti bekalan tenaga dan perindustrian berat), tetapi perusahaan swasta yang disertai 30 juta perniagaan persendirian kini menjadi penyumbang 33% (People's Daily Online 2005) hingga 70% (BusinessWeek, 2005) KDNK pada tahun 2005, manakala anggaran OECD melebihi 50% keluaran negara China, iaitu jauh meningkat dari 1% pada tahun 1978. Bursa sahamnya di Shanghai (SSE) menyaksikan kegiatan IPO semakin tumbuh bagai cendawan dan nilai tanda aras Indeks Komposut Shanghai berganda sejak 2005. Pemodalan pasaran SSE mencapai AS$3 trilion pada tahun 2007 untuk menjadi bursa saham kelima terbesar di dunia. 
China kini menduduki tempat ke-29 dalam Indeks Daya Saing Global. 37 syarikat China tersenarai dalam Fortune Global 500 tahun 2009 (termasuk 26 dari Beijing sahaja). Melalui ukuran pemodalan pasaran, empat daripada sepuluh syarikat paling bernilai di dunia bertapak di China, termasuk PetroChina di tempat pertama (syarikat minyak paling bernilai di dunia), Bank Industri dan Perdagangan China di tempat ketiga (bank paling bernilai di dunia), China Mobile di tempat kelima (syarikat komunikasi paling bernilai di dunia) dan China Construction Bank di tempat ketujuh.
Walaupun masih agak miskin mengikut piawaian dunia, namun pertumbuhan pesat RRC berupaya menarik keluar beratus juta rakyatnya dari kancah kemiskinan sejak tahun 1978. Kini, kira-kira 10% penduduk China menyara hidup di bawah garis kemiskinan AS$1 sehari (PPP) (berbanding 64% pada tahun 1978) manakala jangka hayat keseluruhan meningkat mendadak hingga 73 tahun. Lebih 90% penduduknya celik huruf, berbanding 20% pada tahun 1950. Pengangguran di bandar turun kepada 4% di China pada akhir tahun 2007 (namun pengangguran keseluruhan sebenar mungkin berada sekitar 10%). 
Jumlah penduduk kelas menengahnya (pendapatan tahunan sekurang-kurangnya AS$5,000) kini mencecah 80–150 juta oleh, manakala bilangan individu teramat kaya yang bernilai lebih 10 juta yuan (AS$1.5 juta) dianggarkan pada 825,000 orang, menurut Laporan Hurun. Pasaran peruncitan China bernilai 8,921 bilion yuan (AS$1,302 bilion) pada tahun 2007 dan bertumbuh 16.8% setahun. RRC juga merupakan pengguna barangan mewah kedua terbesar di dunia mengekori Jepun dengan 27.5% kongsian sedunia.
Sungguhpun begitu, pertumbuhan RRC tidak seimbang apabila dibandingkannya kawasan geografi berbeza serta kawasan luar bandar dan bandar. Jurang pendapatan antara bandar dan luar bandar semakin lebar di RRC dengan pekali Gini pada 46.9%. Usaha pembangunan terlalu ditumpukan di kawasan pantai timur sehingga kawasan-kawasan lain agak terpinggir. Kerajaan mengatasi masalah ini dengan melancarkan inisiatif pembangunan di kawasan-kawasan barat, timur laut, dan tengah China. 
Ekonominya juga terlalu berintensif tenaga dan tidak cekap, kerana menggunakan 20%–100% lebih tenaga berbanding negara-negara OECD untuk kebanyakan proses industri. RRC telah menjadi pengguna tenaga kedua terbesar di belakang AS tetapi bergantung pada arang untuk membekalkan 70% keperluan tenaganya. Ditambah pula dengan pengawalan alam sekitar yang agak longgar, ini telah menyebabkan pencemaran air dan udda 30 bandaraya paling tercemar di dunia). Dengan itu, kerajaan berjanji untuk memperbanyakkan penggunaan tenaga boleh baharu dengan sasaran 10% jumlah kegunaan tenaga menjelang tahun 2010 dan 30% menjelang tahun 2050.


== Demografi ==
Setakat 2009, terdapat 1,338,612,968 orang yang tinggal di RRC. Kira-kira 21% penduduknya (145,461,833 lelaki; 128,445,739 perempuan) berusia 14 tahun ke bawah, 71% (482,439,115 lelaki; 455,960,489 perempuan) berusia 15 hingga 64 tahun, dan 8% (48,562,635 lelaki; 53,103,902 perempuan) berusia lebih 65 tahun. Kadar pertumbuhan penduduknya pada tahun 2006 ialah 0.6%. 
RRC secara rasminya mengiktiraf 56 kelompok etnik berbeza. Kelompok etnik terbesar ialah Cina Han yang terdiri daripada 91.9% jumlah penduduk. Antara etnik minoriti terbesar termasuk Zhuang (16 juta), Manchu (10 juta), Hui (9 juta), Miao (8 juta), Uyghur (7 juta), Yi (7 juta), Tujia (5.75 juta), Mongol (5 juta), Tibet (5 juta), Buyei (3 juta), dan Korea (2 juta).
Sepanjang dekad 2000-an, kependudukan bandaraya di China meningkat pada kadar purata 10% setahun. Kadar pembandaran di China meningkat dari 17.4% ke 41.8% dari tahun 1978 hingga 2005, tidak pernah diduga sepesat ini sepanjang sejarah peradaban manusia. Terdapat 150–200 juta pekerja hijarahan yang bertugas separuh masa di bandaraya utama untuk mencari rezeki untuk dibawa pulang ke kampung halaman secara bermusim.
Kini, Republik Rakyat China menempatkan berpuluh-puluh bandaraya utama yang setiap satunya diduduki lebih sejuta penduduk tetap, termasuk tiga bandaraya global iaitu Beijing, Hong Kong, dan Shanghai. Bandaraya utama di China memainkan peranan penting dalam identiti, budaya dan ekonomi kebangsaan dans serantau.


=== Bandaraya terbesar ===
Perangkaan berikut berdasarkan bancian tahun 2008, dan hanya merupakan anggaran bilangan penduduk dalam lingkungan sempadan pentadbiran bandar; jika diambil kira jumlah penduduk seluruh perbandaran (termasuk penduduk pinggir dan luar bandar) maka kedudukannya menjadi lain. The large floating populations of migrant workers make conducting censuses in urban areas difficult; perangkaan berikut hanya mengira penduduk jangka panjang, terkecuali penduduk sementara.


=== Dasar kependudukan ===

Dengan 1.3 bilion orang penduduk dan kebimbangan akan pertumbuhan penduduknya, kerajaan RRC pernah cuba melaksanakan dan mengetatkan dasar perancangan keluarga dengan hasil baik bercampur buruk. Dasarnya adalah memastikan setiap keluarga ada seorang anak sahaja, dengan pengecualian untuk minoriti etnik dan kelonggaran di kawasan luar bandar, dengan matlamat menstabilkan pertumbuhan penduduk seawal awal abad ke-21, meskipun jumlah penduduknya diunjur mencapai 1.4 bilion hingga 1.6 bilion pada tahun 2025. Dengan itu, menteri perancangan keluarga berkata China akan mengekalkan dasar anak tunggalnya sehingga seawal tahun 2020.
Dasar ini menerima tentangan hebat, khususnya dari kawasan luar bandar, atas keperluan tenaga kerja pertanian serta keutamaan kepada lelaki (yang bakal menjadi pewaris lelaki) mengikut tradisi. Keluarga yang melanggar dasar ini sering berbohong kepada pihak banci. Dasar kerajaan rasmi menentang pemandulan atau pengguguran secara paksa, tetapi dakwaan paksaan sebegini masih menular kerana pegawai tempatan yang berdepan dengan hukuman kerana gagal mengekang pertumbuhan penduduk, akan mengambil jalan memaksa pengguguran atau pemandulan, atau memanipulasi perangkaan banci.
Keutuhan statistik penduduk RRC yang makin merosot sejak bermulanya perancangan keluarga pada akhir 1970-an telah menyukarkan penilaian keberkesanan dasar iru. Anggaran ahli demografi China untuk purata bilangan anak untuk seorang ibu China berbeza-beza dari 1.5 hingga 2.0. Kerajaan juga agak bimbang dengan ketakseimbangan ketara dalam nisbah jantina kelahiran, yang nampaknya merupakan kesan keutamaan tradisi kepada lelaki dan tekanan perancangan keluarga, sehingga penggunaan peralatan ultrabunyi dilarang untuk tujuan mencegah pengguguran berpilih jantina.
Faktor-faktor lain termasuk kurang lapor kanak-kanak perempuan untuk memintasi undang-undang serta sesetengah tempat yang membenarkan anak kedua jika anak sulung bukan lelaki (tetapi tidak sebaliknya). Berdasarkan laporan Biro Statistik Negara Februari 2010, nisbah jantina bayi yang lahir di China pada tahun 2009 melaporkan 119.45 lelaki kepada 100 perempuan. Memandangkan ketakseimbangan jantina ini semakin menjadi-jadi, para pakar menjangka arah aliran jika dibiarkan berterusan boleh mengundang ketakstabilan sosial.


== Kesihatan awam dan alam sekitar ==

Kementerian Kesihatan, bersama rakan-rakan sejawatnya di biro-biro kesihatan wilayahnya, bertugas menyelia keperluan kesihatan para penduduk China. Sejak awal 1950-an, dasar kesihatan RRC bercirikan penekanan pada kesihatan awam dan rawatan pencegahan. Ketika itu, Parti Komunis memulakan Kempen Kesihatan Patriotik yang bertujuan memperbaiki sanitasi dan kebersihan, di samping membasmi penyakit. Hasilnya, penyakit-penyakit seperti taun, demam kepialu, dan demam marak hampir disirnakan dari muka bumi China.
Dengan pembaharuan ekonomi mulai tahun 1978, kesihatan awam Cina banyak bertambah baik kerana peningkatan nutrisi walaupun lesapnya kebanyakan perkhidmatan kesihatan percuma di desa bersama Komun Rakyat. Penjagaan kesihatan di China kebanyakannya menjadi swasta berbayar. jangka hayat ketika lahir di negara ini melonjak dari 35 tahun pada tahun 1949 kepada 73.18 tahun pada tahun 2008, manakala kadar kematian bayi menurun dari 300 perseribu pada 1950-an kepada kira-kira 23 perseribu pada tahun 2006. Kadar malnutrisi setakat 2002 berada pada 12% penduduk, mengikut sumber Pertubuhan Makanan dan Pertanian PBB.
Biarpun banyak meningkat dari segi tahap kesihatan serta pengenalan kemudahan perubatan ala barat, namun China berdepan dengan kemunculan masalah kesihatan awam terbaru, termasuk masalah pernafasan akibat pencemaran udara berleluasa bilangan perokok berjuta-juta, dan kemungkinan HIV/AIDS epidemic pada masa akan datang, dan keobesan menjadi-jadi di kalangan pemuda bandar. Bilangan penduduk yang begitu besar serta tempat tinggal yang saling rapat-rapat di China telah membawa kepada meletusnya wabak penyakit serius kebelakangan ini, seperti wabak SARS (penyakit seakan pneumonia) pada tahun 2003 yang kini dalam keadaan amat terkawal.  
Bilangan kematian berlebihan akibat pencemaran alam di China (selain merokok) dianggarkan pada 760,000 orang setahun akibat pencemaran udara dan air (termasuk pencemaran udara dalam). Pada tahun 2007, China mengatasi Amerika Syarikat sebagai pengeluar karbon dioksida terbesar di dunia. Kira-kira 90% bandaraya di China sedikit sebanyak mengalami pencemaran air, manakala hampir 500 juta orang tidak dapat mencapai air yang selamat untuk diminum. Laporan Bank Dunia dan akhbar New York Times mendakwa pencemaran industri, khususnya kepada udara, sebagai ancaman kesihatan terbesar di China.
China telah menyediakan beberapa peraturan berkenaan alam sekitar, seperti Undang-Undang Perlindungan Alam Sekitar 1979 yang banyak mencontohi perundangan A.S., namun alam sekitarnya masih terus merosot. Walaupun peraturannya agak ketat, namun sering diabaikan oleh masyarakat setempat yang kemaruk mengejar pembangunan ekonomi. 12 tahun selepas penguatkuasaannya, hanya sebuah bandaraya China dilihat berusaha membersihkan buangan airnya.
Kemusnahan alam merupakan salah satu akibat pengejaran kemakmuran China. Seorang pejuang alam terkenal di China, Ma Jun mengingatkan bahawa pencemaran air adalah antara ancaman paling serius yang dihadapi oleh China. Menurut Kementerian Sumber Air, kira-kira 300 juta rakyat China meminum air yang tidak selamat. Ini menyebabkan krisis kekurangan bekalan air semakin mendesak, dengan kekurangan air dilaporkan di 400 daripada 600 bandaraya di negara ini.
Dengan pelaburan bernilai AS$34.6 bilion dalam teknologi bersih pada tahun 2009, China ialah pelabur utama dunia dalam teknologi tenaga boleh baharu. China menghasilkan lebih turbin angin dan panel suria setahun berbanding negara lain.


== Rancangan penerokaan angkasa lepas ==
Selepas pertikaian China-Soviet, negara China mula mendirikan program pencegahan nuklear dan sistem penghantaran angkasanya yang tersendiri. Hasil kejadian ini adalah rancangan pelancaran satelit. Ini menjadi realiti pada tahun 1970 dengan pelancaran Dong Fang Hong 1, satelit China pertama. Ini menjadikan China negara kelima secara sendirinya melancarkan satelit angkasa lepas.
Program melancarkan angkasawan China pertama pada tahun 1970-an dengan Projek 714 dan kapal angkasa Shuguang tidak kesampaian kerana masalah kegelutan ekonomi dan politik. Walau bagaimanapun, pada tahun 1992 Projek 921 dibenarkan dan pada tarikh 19hb November 1999, roket tidak beranak kapal Shenzhou 1 dilancarkan, ujian pertama roket negara ini. Selepas tiga lagi percubaan, Shenzhou 5 dilancarkan pada tarikh 15hb Oktober 2003 dengan roket Kawat Lama yang beranak kapal Yang Liwei digunakan, menjadikan China negara ketiga meletakkan manusia ke angkasa lepas selepas Amerika Syarikat dan Rusia. Misi kedua, Shenzhou 6 dilancarkan pada tarikh 12hb Oktober 2005.
Sesetengah pakar merumuskan bahawa kapal angkasa Shenzhou hanyalah sebagai tiruan kapal angkasa Rusia Soyuz semata-mata dan mempunyai reka bentuk yang lama. Akan tetapi, para jurutera China menunjukkan bahawa ia bukan sedemikan rupa dan pada peringkat awalan Projek Apollo reka bentuk yang serupa dicadangkan NASA. 
Program China ini dipersoalkan Barat dengan Kongres Amerika Syarikat mengatakan Sementara satu sebab tindakan China ini adalah untuk mendapat nama, tidak dapat dinafikan bahawa ia menyumbang kearah sistem ketenteraan di angkasa lepas pada jangka waktu antara tahun 2010 ke 2020. China merupakan negara ketiga untuk melancarkan seorang ke angkasa lepas, dan tiada lagi negara yang keempat melalukannya pada waktu ini. Seminggu selepas pelancaran, negara Timur yang sepatutnya menyokong jiran sesama Asianya, India, memanggilnya 'Rangkakan Jauh Lambat China' (China's Late Creep Forward) dalam akhbar The Times of India. Akhbar itu mendakwa bahawa Beijing sengaja mahu menunjuk-nunjukkan teknologi yang telah dikenali selama empat dekad yang lalu. Lihat editorial ini Diarkibkan 2009-01-12 di Wayback Machine


== Budaya ==

Selama ratusan tahun, peluang kemajuan ekonomi dan sosial di China ditawarkan melalui prestasi baik dalam peperiksaan Diraja. Penekanan sastera dalam peperiksaan mempengaruhi tanggapan awam terhadap kepekertian budaya di China, seperti kepercayaan bahawa seni khat dan lukisan pujangga lebih tinggi nilainya berbanding tarian atau lakon pentas. Nilai-nilai tradisi China berasal dari pelbagai bentuk amalan Konfusianisme dan konservatisme. Turut dipercayai mempengaruhi tradisi ialah jenis-jenis fahaman yang lebih bersifat autoritarian dan rasional, seperti Legalisme. Antara falsafah-falsafah ini sering timbulnya perselisihan, seperti pengamal Neo-Konfusianisme yang  individualistik pada Dinasti Song yang percaya bahawa Legalisme menyimpang dari semangat asli Konfusianisme. Peperiksaan dan budaya merit masih diangkat tinggi nilainya di China zaman sekarang. Baru-baru ini, segelintir pengikut Konfusianisme Baru mendokong bahawa cita-cita demokrasi dan hak asasi manusia serasi sekali dengan "nilai-nilai Asia" tradisi Confucius.
Barisan kepimpinan terawal RRC dilahirkan dalam masyarakat lama, tetapi dipengaruhi oleh Gerakan 4 Mei dan cita-cita pembaharuan. Mereka ingin mengubah sesetengah aspek tradisi kebudayaan Cina, seperti pegangan tanah luar bandar, seksisme, dan pendidikan Konfusius; sambil mengekalkan yang lain, seperti struktur keluarga dan taat setia kepada negara. Ramai pemerhati percaya bahawa zaman yang menyusuli tahun 1949 merupakan kesinambungan sejarah dinasti China tradisi, tetapi dibalas dengan pihak lain yang mengatakan pemerintahan Parti Komunis telah menggoyahkan asas-asas kebudayaan Cina, khususnya menerusi pergerakan politik seperti Revolusi Kebudayaan, yang mana kebanyakan aspek kebudayaan tradisional dihapuskan kerana dilabelkan sebagai 'regresif dan berbahaya' atau 'sisa-sisa feudalisme' oleh kerajaan ketika itu. Tambahan pula, mereka berhujah bahawa banyak aspek penting akhlak dan kebudayaan tradisi Cina, seperti ajaran Konfusianisme, kesenian, sastera, dan lakon pentas seperti opera Beijing, diubah suai agar selaras dengan dasar dan dakyah kerajaan ketika itu.
Kini, kerajaan China telah menerima kebanyakan besar budaya Cina tradisional sebagai penting dalam masyarakat China, dengan memujinya sebagai pencapaian penting dalam tamadun China serta menekannya sebagai daya utama identiti kebangsaan China. Semenjak berakhirnya Revolusi Kebudayaan, pelbagai bentuk kesenian, sastera, muzik, filem, fesyen dan seni bina tradisi Cina bangkit kembali dengan penuh semangat, sementara seni rakyat dan aneka ragam khususnya telah menikmati penghormatan baru, lalu mencetuskan minat di dalam dan luar negara.
Budaya Cina dan Barat dihubungkan oleh Laluan Sutera. Hasil penemuan artifak dari sejarah Laluan Sutera, dan juga sejarah semula jadi gurun Gobi, dipamerkan di Muzium Laluan Sutera.


=== Sukan dan rekreasi ===

China bermegah dengan budaya bersukan terlama di dunia dengan ribuan tahun lamanya. Sebenarnya, ada bukti bahawa sejenis sukan seakan bola sepak pernah digiatkan di China pada zaman silam. Selain bola sepak, antara sukan-sukan kegemaran ramai di negara termasuk sukan bela diri, ping pong, badminton, renang, bola keranjang dan snuker. Permainan papan seperti Weiqi dan Xiangqi, dan baru-baru ini catur ala Barat, juga menjadi kegemaran sehingga dianjurkannya pertandingan.
Kesihatan jasmani banyak ditekankan dalam budaya China, dengan bersenam pada waktu pagi sebagai kemestian. Warga emas juga sering kelihatan berlatih qigong dan tai chi chuan di taman, begitu juga pelajar sekolah meregangkan badan beramai-ramai di kawasan sekolah. Muda-mudi gemar sekali bola keranjang, khususnya di kawasan bandar yang ruang dan padang rumputnya terhad. NBA menjadi ikutan muda-mudi China, dengan Yao Ming sebagai idola pujaan ramai. Beijing juga memiliki sejarah terbilang sebagai tuan rumah temasya sukan terbesar seperti Sukan Asia 1990 dan Sukan Olimpik 2008.
Di sebalik kemodenan negara, sukan tradisional masih dihidupkan. Perlumbaan perahu naga diadakan sempena Perayaan Duanwu pada awal bulan Mei. Di wilayah Mongolia Dalam, sukan-sukan seperti gusti bergaya Mongolia dan lumba kuda menjadi kegemaran ramai. Di Tibet, sukan memanah dan ekuestrian merupakan antara acara-acara perayaan tradisional.
Pasukan atlit China menduduki tempat teratas dari segi kiraan pingat emas di Sukan Olimpik yang diadakan di Beijing dari 8 hingga 24 Ogos 2008.


== Lain-lain ==

Rencana China tentang tamadunnya
Undang-Undang China dan Undang-Undang Republik Rakyat China
Sistem perhubungan di tanah besar China, Hong Kong, Makau dan Sistem perhubungan di Taiwan
Pendidikan tanah besar China, Hong Kong, Makau dan Pendidikan Taiwan
Perperiksaaan Awam Kemasukan Kolej
Alam sekitar China
Etnik di China
Polis Republik Rakyat China
Landasan keretapi di China
Sains dan teknologi di China
Pengangkutan di tanah besar China, Hong Kong, Makau dan Pengangkutan di Taiwan
Sejarah ketenteraan China
Senarai pertempuran China


== Rujukan ==


== Bacaan lanjutan ==


== Pautan luar ==


=== Kerajaan ===
China.org.cn Laman Web Rasmi
www.gov.cn Portal Kerajaan


=== Berita ===
China Daily
China Online
Eastday beroperasi daripada Shanghai
HavenWorks - China News tajuk utama berita
People's Daily Online
South China Morning Post beroperasi daripada Hong Kong
Xinhua Diarkibkan 2012-02-04 di Wayback Machine agensi berita kerajaan
Yahoo! News- Full Coverage: China tajuk utama berita


=== Sepintas lalu ===
BBC News - Country Profile: China
BBC News - In Depth: Changing China liputan berterusan
CNN.com Specials - Eye on China liputan berterusan
CIA World Factbook - China Diarkibkan 2006-06-26 di Wayback Machine
Guardian Unlimited - Special Report: China liputan berterusan
Library of Congress - Country Study: China data pada bulan Julai 1987
PBS Frontline - China in the Red documentari daripada 1998 sehingga ke 2001
Amnesty International Report 2004


=== Direktori ===
Open Directory Project - China Diarkibkan 2017-03-09 di Wayback Machine katagori direktori
Yahoo! - China katagori direktori


=== Pelancongan ===

Mondophoto.net Diarkibkan 2005-11-02 di Wayback Machine - 4200 foto Domain Awam China
Menjelajah Republik Rakyat Cina
China Travel Guide
Pantai China
China Travel Guide


=== Lain-lain ===
China Digital Times
The Opposite End of China (Xinjiang, China Blog)
Censorship in China
Chinese Threat to American Leadership in Space Diarkibkan 2012-02-17 di Wayback Machine - Analysis by Gabriele Garibaldi
China International Travel Service OF Guilin - JP 
China History Forum
ChinaOrbit.com maklumat am
Chinese politics: Akhbar New York Times bertarikh 12hb Jun 2003 (log masuk diperlukan)
Go Taikonauts! Laman web dedikasi rakyat China terhadap program angkasa lepasnya.
Interactive Map of China
OlympicWatch.org hak asasi manusia di China dan Sukan Olimpik Beijing 2008
Space.com rencana mengenai penerokaan angkasa lepas oleh China
The Dragon's Dawn: China as a Rising Imperial Power bertarikh 11hb Feburari 2005
Freedom House's 2004 country report on China
The East Asian Collection University of Wisconsin Koleksi Digital - arkib warisan Asia Timur abad ke 20-an. Terdapat Koleksi Holmes Welch oleh Holmes Welch, penyelidik sejarah dan agama China. Imej terdapat gambar-gambar pencerobohan Jepun dan Pertikaian China-Jepun.)
Media, dan cara hidup di bandar-bandar China.
CIA World Factbook 2002/2004 Diarkibkan 2006-06-26 di Wayback Machine
Nota: China Laman Web Perwakilan Amerika Syarikat di China