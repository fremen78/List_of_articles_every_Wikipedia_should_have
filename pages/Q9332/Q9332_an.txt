O comportamiento u conducta ye una acción u reacción d'un subchecto debant d'o suyo entorno, o conchunto d'actividaz que fa un animal ta relacionar-se con o medio ambient. Muitos d'os comportamientos son comuns a la mayoría d'individuos d'una especie.
Tradicionalment s'ha dito que os animals son os sers que tienen comportamiento, encara que bels vechetals fan movimientos que pueden estar caracterizatos como "comportamiento". Por extensión, o termin puet aplicar-se a toz os sers vivos.
Un comportamiento puet estar voluntario u no, innato u adquirito por medio d'a socialización. Prencipia con a presencia d'estimulos como por eixemplo cambeos a lo suyo arredol, variacions en o medio interno u l'actitut d'os atros sers vivos. Pende de l'acción d'o sistema niervoso y d'o sistema endocrino y cuanto mas complexos son istos, mas variedat de comportamientos presenta a especie en cuestión. As disciplinas cientificas que estudian a conducta son a Etolochía ta os sers vivos en cheneral y, en o caso d'os humans, a Psicolochía.


== Tipos de comportamiento ==
Innatos: Son os que se tienen dende o naiximiento y no s'han d'aprender.
Adquiestos: Son os que reproducen un aprendizache. S'han de practicar dica que un estimulo desencadene siempre a mesma respuesta.
O comportamiento humán se puet veyer condicionato por a chenetica (os instintos sobretot), a educación recibita, a moral u a situación a on que actua. O ser humán chuzga siempre tot comportamiento dende d'un punto d'anvista etico, a diferencia d'atros animals, y por ixo considera as conductas como aceptables u no seguntes as normas d'a suya cultura.