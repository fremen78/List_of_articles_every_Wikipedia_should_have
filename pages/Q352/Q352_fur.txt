Adolf Hitler (Braunau am Inn, Austrie, 20 Avrîl 1889 – Berlin, Gjermanie, 30 Avrîl 1945), dispès clamât Führer (todesc, Duce) al fo un politic e ditatôr austriac, daspò todesc.


== Biografie ==


=== La zoventût  e la Prime vuere mondiâl ===

Nassût a Braunau am Inn, in Austrie, al cunfin cu la Gjermanie, al studià a Linz sintremai la muart de sô mari (il pari, un Bavarês che al lavorave pe dogane, al jere za muart tal 1903), tal 1907, si trasferì a Viene, dulà che al fo pitôr e decoradôr. Chi al apreçà particolarmentri la musiche, soredut chê di Ricart Wagner, e lis ideis di cualchi pensadôr dal timp: antisemitisim, nazionalisim, razisim (al crodeve la raze ariane chê perfete) e pangjermanisim; al dispreseave sedi i borghês sedi i socialiscj internazionaliscj. A Munic dal 1912, al fo operari. Scomençade la Prime vuere mondiâl, al si rolà come volontari pai Todescs, ricevint la crôs di fier di seconde classe e chê di prime (cheste parcè che al brincà sedis soldâts francês di bessôl, secont chel che al contà figurant di dâ ordins a altris Todescs che a no jerin); al fo ferît intune gjambe e al ve un berdei cui volis, par vie dai gas doprâts dai Anglês. Dopo la batude de Gjermanie, al crodè che la reson e fos il tradiment intestin, volût dai marxiscj e dai judeus.


=== La ativitât politiche sin ae vitorie ===
Inviât dal esercit a controlâlu, tal 1919 al si ameldà tal piçul Deutsche Arbeiterpartei (Partît Todesc dai Lavoradôrs, D.A.P.), dal an seguitîf National-sozialistische deutsche Arbeiterpartei (Partît NazionalSocialist Todesc dai Lavoradôrs, N.S.D.A.P., cognossût ancje come Partît nazist), preseantlu, creant un fuart rapuart cul so membri Dietrì Eckart e vignint il so cjâf tal 1921. Tal 1923 al metè su un riviel, il Putsch di Munic o de birarie, ma, vint falît, al fo impresonât; intant che al jere in preson, al scrivè il Mein Kampf (La mê bataie), sclarint ben la sô vision dal mont e lis sôs ideis e progjets pe Gjermanie: par metili in vore, molât tal 1924 par une amnistie, ricostituît il partît, al creà lis sezions paramilitârs, S.A. e S.S.; i vôts a incresserin un grum cualchi an plui tart, ancje pe sô  oratorie e pal discontent nassût pe crisi economiche dal 1929, gravissime in Gjermanie: tal 1928 a jerin il 2,6%, tal 1930 il 18,3%, tal 1932, in trê momencj diferencj, il 30,1%, il 36, 8% e il 33,1%. Tal 1933 il president Pauli von Hindenburg al nomenà Hitler cancelîr.


=== La ditature ===

Tal istès an, il 1933, il Reichstag, il parlament todesc, al brusà: Hitler, incolpâts i comuniscj, al rivà a sbandî il Kommunistische Partei Deutschlands (Partît comunist di Gjermanie), a arestâ i sos dirigjencj e a mandâ fûr leçs cuintri i dirits politics e civîi. Daspò a forin gnovis elezions: intune situazion di intimidazion e terôr, Hitler al vincè. Za tal 1933 al metè su une ditature: al fo esautorât il parlament, al nassè un tribunâl politic speciâl, al fo creât il cjamp di concentrament di Dachau pai opositôrs, a i forin dâts podês assoluts, e fo fondade la Gestapo, la polizie segrete, a forin brusâts i libris scrits dai judeus e dai opositôrs te universitât di Berlin e a forin vietâts ducj i partîts fûr che chel nazionalsocialist. Intratant a jerin mandadis fûr leçs cuintri i judeos, che, par esempli, no podevin plui lavorâ pal stât. Tai agns seguitîfs, deventât ancje president dopo la muart di von Hindenburg, a continuarin lis leçs razistis, autoritariis e antisemitis, oltri cuintri chei che a jerin crodûts danôs per societât, ae ricercje de purece de raze ariane.
A forin disterminâts dai nazionalsocialiscj milions di oms, come judeos, opositôrs e zingars, organizant ancje cjamps di stermini.
Pe politiche di Hitler, lis relazions cui stâts ocidentâi a forin imbroiôs: tal 1936 i soldâts todscs a ocuparin la Renanie, cuintri il tratât di Versailles, che al veve decretât la sô smilitarizazion, tal 1938 al anetè l'Austrie e i Sudets. Al veve sigurât ae France e al Ream Unît te conference di Munic che cheste sarès stade la ultime rivendicazion, ma daspò al cjapà il rest de Cecoslovachie.


=== La Seconde vuere mondiâl ===

Tal 1939, aleât al Gjapon e ae Italie, rezude de ditature fassiste di Benedet Mussolini, e otignude la neutralitât de U.R.S.S., al invadè la Polonie, aleade dal Ream Unît: al scomençà cussì la Seconde vuere mondiâl, che al cjapà dentri un grum di stâts di dut il mont. In tai diviers momencj de vuere i principâi aleâts de Gjermanie a jerin l'Italie e il Gjapon, i principâi nemìs il Ream Unît, l'U.R.S.S. e i Stâts Unîts di Americhe. Tai prins agns de vuere la Gjermanie e otignì un grum di sucès, come l'ocupazion di cetancj stâts (France, Belgjiche, Danimarcje etc.), ma daspò a forin acjadiments contrariis: a entrarin te vuere l'U.R.S.S. e i Stâts Unîts di Americhe, prime neutrâi, e al colà ju il guvier di Mussolini. Tal 1945, cuant che si bataiave a Berlin za di cuindis dìs cuintri i Sovietics, aromai pierdude la vuere, si suicidà cun Eve Braun, che al veve just maridât, tal bunker dulà che al viveve. Il cadavar al fo brusât


== Cualchi sô idee ==
Lis ideis di Hitler a son descritis tal so libri Mein Kampf (La mê batae), scrit cuant che al jere in preson pal Putsch di Munic. Al identificave il concet di nazion cun chel di raze, crodint che il popul todesc, chel plui pûr e perfet, al ves di travuardâ la purece de raze, ancje cul eugenetisim e vitant la gjermanizazion di altris populis, parcè che chescj, ancje se a imparin i ûs e la lenghe todescs, no a podaressin stramudâ i gjens di mût che no a saressin vers Todescs e, unintisi cun lôr, a intorgularessin il lor sanc. Al crodeve che i judeus a volessin controlâ il mont cui comuniscj (tal Mein Kampf al clame Carli Marx l'ebreu Marx) e che a fossino di distirpâ.
Al crodeve che il mont al fos un continuât scuintri di concezions dal mont (par esempli chê nazionalsocialiste e chê catoliche).


== Il teritori dal Reich ==

Ve la mape dal teritori de Gjermanie tal 1944, cence contâ dutis lis regjons ocupadis cence jessi incjameradis ufizialmentri; si viôt ben che al è dentri ancje il Friûl, che nol jere stât assegnât ae Republiche Sociâl Taliane.


== Notis ==


== Bibliografie ==
Luciano Garibaldi, Simonetta Garibaldi, Adolf Hitler. Il tempo della svastica, White Star, 2014
Adolf Hitler, La mia battaglia, Bompiani, 1939


== Leams esternis ==
Hitler, Adolf, treccani.it