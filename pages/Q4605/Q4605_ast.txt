Sarah Bernhardt (23 d'ochobre de 1844, París – 26 de marzu de 1923, XVII Distritu de París) foi una actriz francesa de teatru y cine. Tuvo considerada l'actriz más importante del sieglu XIX y la más famosa de la historia. Anque foi denomada como La divina Sarah pol so calter escéntricu y caprichosu, Sarah Bernhardt trabayó en bayura de proyeutos teatrales amosando perseverancia, una gran profesionalidá y una gran dedicación al so arte, como actriz y como promotora teatral. En 1914 concedióse-y la Lexón d'Honor.


== Biografía ==


=== Neñez ===
Sarah Bernhardt nació, probablemente, el 22 d'ochobre de 1844, nel númberu 5 de la Cai École de Médecine de París. El so pelo yera de color roxu escuru y los sos güeyos yeren azul cobaltu. La so madre yera una muyer xudía, d'orixe holandés y nomada Julie Bernardt, alies Youle. So güelu, Moritz Bernardt, yera un mercader xudíu d'Ámsterdam y Julie había de nacer na mesma ciudá. Julie ganábase la vida como prostituta de lluxu xunto cola so hermana, Rosina Bernardt. Tuvo más fíos: n'abril de 1843, dos neñes ximielgues que van morrer a les dos selmanes; depués de Sarah, tendría a Jeanne, pero nun se sabe la data de nacencia y, en 1855, Régine qu'en 1873 muerre de tuberculosis. Toes fueron fíes de padres diferentes y desconocíos. Sarah Bernhardt enxamás supo quién foi'l so padre biolóxicu y el nome d'Édouard Bernardt, el so tíu, figuró como nome del so padre.
Sarah pasa los sos primeros 4 años en Bretaña al cuidáu d'una muyer que la curia. La primer llingua que conoz Sarah ye'l bretón y por esti motivu al entamar la so carrera teatral, adopta la forma bretona del so apellíu: Bernhardt. Nesta dómina sufre un accidente qu'años depués implicaría-y problemes graves de salú; cayó per una ventana frañendo la rodiella derecha. Anque, aparentemente, sana ensin problemes, la rodiella quedaría afeutada pa siempres y, munchos años depués, en 1914 por mor d'una importante inflamación y dolor na mesma rodiella, hubo d'ampunta-y la pierna derecha. Tres l'accidente, la so madre llévala con ella a París, onde va permanecer dos años. A piques de cumplir 7 años ingresa na Institución Fressard, un internáu pa señorines cerca d'Auteuil, nel que tará otros dos años. En 1853 ingresar nel colexu conventual Grandchamp, cerca de Versalles. Nesti colexu participa na so primer obra teatral, Tobíes recupera la vista, escrita por una de les monxes. Tamién ellí ye bautizada y fai la primer comunión. A lo que paez, l'ambiente místicu del colexu fízo-y plantegase'l facese monxa.


=== Actriz y cortesana ===
A los 15 años, depués d'abandonar Grandchamp, la so madre intenta introducila nel mundu "elgante" pa que pudiera ganase la vida como prostituta de lluxu. Pero Sarah, influyenciada pola so educación conventual, ñégase dafechu a dedicase a esta profesión. Julie Bernard tenía un salón en París onde se xuntaben los sos veceros; ente ellos taba l'hermanastru de Napoleón III, Charles de Morny. El duque aconseya a Sarah que se matricule nel Conservatoire de Musique et declamation. En 1859, gracies a los contautos de Morny, Sarah accede ensin torgues. En 1861 ganará un segundu premiu nel apartáu de traxedia y una mención honorífica en comedia. Finaos los estudios nel conservatoriu entrará ba Comédie-Française, otra vuelta gracies a los contautos de Morny. Debutará'l 11 d'agostu de 1862, participando na obra Iphigénie de Jean Racine. El so calter fuerte va da-y problemes colos compañeros y estos choques provocarán qu'en 1863 abandone la Comédie per primer vegada. Trés selmanes más llueu será contratada pol Teatre Gymnase, onde interpretará siete pequeños papeles n'estremaes obres. Actuó per última vegada'l 7 d'abril de 1864 cola obra Un mari qui lance sa femme.
El 1864 conoz ún de los grandes amores de la so vida, Charles-Joseph Lamoral, príncipe de Ligne. Empecipia una apasionada rellación con elli, hasta que queda embaranzada y el príncipe abandónala. El 22 d'avientu d'esi añu da a lluz al so únicu fíu, Maurice Bernhardt. Ensin trabayu y teniendo fracasao hasta'l momentu nel mundu del teatru, sigue los pasos de la so madre y conviértese en cortesana de lluxu. Sarah nun va abandonar la so actividá de cortesana hasta qu'afita la so carrera como actriz y pue vivir namái del trabayu nel teatru.


=== Primeros éxitos ===

Tres años más tarde, en 1867, debuta nel Théâtre de l'Odéon con Les femmes Savant (Les muyeres sabies) de Molière. Equí escomienza la so verdadera carrera profesional. Participa en munchos montaxes teatrales, alternando la vida teatral cola vida glamurosa. La fama lléga-y d'esmenu en 1869 con Le Passant de François Coppée, una obra en versu d'un solu actu. Sarah, amás, fizo per primer vegada nesta obra un papel masculín, el del trobador Zanetto. Repetiría más vegaes faciendo d'home en delles obres como Lorenzaccio, Hamlet i L'Aiglon.
En 1870, mientres la guerra francoprusiana, habiliten el Teatru como hospital pa convalecientse, onde ella cuidará con dedicación a los firíos de guerra. En 1871, l'improvisáu hospital ha de zarrase por problemes de salubridá. Depués de la derrota francesa y la cayida de Napoleón III, munchos inteleutuales exiliaos por tar a la escontra del emperador, van poder tornar a Francia; ente ellos Victor Hugo. El retornu d'Hugo va ser mui importante na vida de Bernhardt yá que l'escritor escuéyela pa protagonizar el reestrenu de la so obra Ruy Blas. Bernhardt, tamién va protagonizar otra obra d'Hugo, Hernani. La so interpretación en Ruy Blas elévala a unes cotes d'éxitu inimaxinables. Torna a la Comédie-Française como una gran estrella y ye onde va afitar el so repertoriu y los sos múltiples rexistros como actriz.


=== Artista polifacética ===

L'estilu d'actuación de Bernhardt basávase na naturalidá. Detestaba fondamente les vieyes normes del teatru francés onde los actores facíen una declamación histriónica acompangada de xestos esaxeraos. Ella quixo finar con esta manera d'actuar, afondando na psicoloxía de los personaxes. Estudiaba cada xestu y cada entonación del testu qu'había de dicir buscando la perfeición natural ensin que se notara nenguna mena d'artificiu. Cuando representaba a les grandes heroínes de la traxedia o les reines, siempre fuxía de la sobreactuación y de l'afectación. Son famoses les sos escenes de muerte, nes que según les sos propies pallabres, tentaba ufrir toa una riestra de patoloxíes, como tusíos y boquíos agónicos, pa representar l'actu de morrer dende'l puntu de vista psicolóxicu y sentimental.
Per aciu de la so profesión d'actriz, va interesase pola escultura y la pintura, llegando a esponer nel Salón de París delles vegaes, ente los años 1874 y 1896. Por ello recibe premios y menciones honorífiques en dambes disciplines. Escribió tamién trés llibros: la so autobiografía titulada Ma double vie, Petite Idol y L'art du Théâtre: la voix, la geste, la pronontiation.
Bernhardt especialízase en representar les obres en versu de Jean Racine, tales com Iphigénie, Phédre o Andromaque. Va destacar especialmente, ente munches otres, en La Dame aux Camèlies, d'Alexandre Dumas (fíu), Theodora, de Sardou, L'Aiglon, d'Edmond Rostand, Izéïl, de Silvestre y Morand, Macbeth, de Shakespeare o Jeanne D'Arc de Jules Barbier.


=== Xires alredor del mundu ===
En 1879 sal per primer vegada de Francia, concretamente a Inglaterra, onde va tar seis selmanes con representaciones diaries y obteniendo un éxitu pergrande. Nesta primer visita conoz a un mozu escritor nomáu Oscar Wilde. Años más llueu, en 1893, Bernhardt aceptaría representar la so obra Salomé. Al tornar al so país tendría una gran bienllegada, esi mesmu añu, l'actriz ye aceptada como Socia Plena de la Comédie-Française, la xerarquía más alta d'esta institución. 
Depués del so espectacular éxitu n'Inglaterra va decidir facer la so primer xira americana. Partió pa contra los Estaos Xuníos d'América'l 15 d'ochobre de 1880; l'éxitu va ser total. Bernhardt fadría otres xires pelos Estaos Xuníos, les sos famoses "xires de despidida", y tamién va percorrer toa América del Sur, llegando a actuar en Brasil, Arxentina y Chile, ente otros países. Viaxaba en tren y barcu tresporte col que cruzaría'l Cabu de Fornos. Nos Estaos Xuníos el so éxitu yera talu que-y punxeron un tren de lluxu a la so disposición con siete vagones nomáu "Sarah Bernhardt Special", pa usu esclusivu de l'actriz. Les sos xires lleváronla tamién a Australia o Ḥawai. Tamién va actuar n'Exiptu y Turquía, va percorrer Europa, actuando en Moscú, Berlín, Bucarest, Roma y Atenes. Nel so llargu periplu nun actuó namái en grandes teatros sinón tamién en teatros de poca categoría. La so xira mundial nun incluyó'l continente asiáticu.


=== Vida familiar ===
La so vida familiar nun foi cenciella. Tuvo una rellación tensa y distante cola so madre, Julie, qu'enxamás nun foi una madre afectuosa y esmolecida por ella, y esti fechu provoca que Sarah siempre busque la so aprobación y el so ciñu. Julie Bernard namái sentía predileición pola so fía Jeanne y descuida dafechu la educación de la so fía menor, Régine. Sarah Bernhardt taba mui apegada a la so hermana pequeña Régine y, cuando algama la independencia económica, llévala consigo p'alluñala de la madre y de les intenciones d'ésta de convertila tamién nuna cortesana. Llamentablemente, nun lo va consiguir y Régine faise prostituta a los 13 años y va morrer a los 18, en 1873, por mor d'una tuberculosis.
Jeanne, la so otra hermana, tamién va ser cortesana a lo llargo d'un tiempu, poer necesidaes económiques. Pa separtala de la mala vida, Bernhardt acuéyela y ésta acompañarála en delles de les sos xires americanes y europees. Yera una actriz mediocre, pero facía pequeños papeles y pudo vivir una vida de lluxu a cuenta de la so hermana Sarah. Sábese que carecía de crisis neurótiques pola mor de la so addicción a la morfina y que tuvo ingresada nel hospital de la Pitié-Salpêtrière de París, al curiáu del doctor Jean-Martin Charcot. D'otra miente, el fíu de Sarah, Maurice, siempre tuvo mui xuníu a la so madre. Va vivir siempre a la so sombra, marafundiando auténtiques fortunes nel xuegu, en viaxes y nuna vida regalada.


=== Vida sentimental ===
Bernhardt tuvo una alteriada vida sentimental, na que rescamplen nomes como Gustave Doré, Victor Hugo, Jean Mounet-Sully, Jean Richepin, Philippe Garnier, Gabriele D'Annunzio, Dubardu Príncipe de Gales, ente otros. Casa una sola vegada, con un oficial griegu llamáu Jacques Aristidis Damala. Damala naciera n'El Pireu en 1842 yera fíu d'un armador ricu y adictu a la morfina. Casaron el 4 d'abril de 1882 y foi un matrimoniu tempestuosu. Sarah intentó que fuera actor, l'actriz imparti-y clases d'actuación y va da-y el papel d'Armand Duval en La Dame aux Camèlies pero va fracasar.
Fuéronse infiels mútuamente y un día Damala, ablucáu pol éxitu de la so muyer, poles constantes burlles de los actores de la compañía de Bernhardt, y pola mala rellación con Maurice Bernhardt, allístase a la Llexón francesa y foi destináu a Arxelia. Meses más tarde torna con Sarah. Les separaciones y reconciliaciones van ser continues hasta que, en 1887, Sarah decide marchar de xira pel continente americana y Damala yá nun la va acompañar; siendo ésta la separación definitiva, anque van permanecer casaos hasta la so muerte, que se produz en 1889 polos efeutes secundarios d'abusu continuáu de la morfina; con 42 años. Ye enterráu n'Atenes onde Sarah va orniar la so tumba con un bustu talláu por ella mesma.


=== Empresaria ===
Sarah Bernhardt foi tamién la primera actriz-empresaria del mundu del espectáculu. Arriendes d'una rellación mui tensa col direutor de la Comédie-Française, Perrin, el 18 de marzu de 1880 Bernhardt va frañer el so contratu y va dimitir como socia plena. La Comédie denúnciala y gana'l xuiciu. Sarah Bernhardt hubo d'arrenunciar a la pensión de 43.000 francos a la que tendría derechu si llega permanecer un mínimu de 20 años na Comédie y, amáas, van condergala a pagar 100.000 francos de multa, pena qu'enxamás nun pagó.
En 1883, tres una esplendorosa primera xira americana, que-y fizo ganar una gran fortuna, Bernhardt arrienda'l teatru Porte-Saint-Martin. Nesti teatru va producir y va actuar n'obres como Frou-Frou y La Dame aux Camèlies, ente otres. Nes sos xires, el teatru continuaba abiertu y estrenando obres con diferente éxitu comercial. Bernhardt nun va dultar en sofitar el teatru de vanguardia; poro, nel Porte-Saint-Martin, xunto col repertoriu clásicu estrenábense obres d'autores nuevos que s'alloñaben del teatru tradicional. Depués d'unos años, Bernhardt arrienda'l Teatre de la Renaissance, onde va representar munches obres con éxitu. En 1899 alquila por 25 años l'enorme Teatre des Nations, l'únicu teatru nel qu'actuaría en Francia los últimos 24 años de vida.


=== Sieglu XX: el cine ===
El sieglu XX va entamar con un gran trunfu: L'Aiglon, d'Edmond Rostand. La obra estrénase'l 15 de marzu de 1900 y va obtener un éxitu ensin precedentes. Sarah fai 250 representaciones y, darréu, una xira per Estaos Xuníos pa representala. En Nueva York va actuar na Metropolitan Opera House.
Poro, prueba suerte col recién nacíu cine. En 1900 filma Le Duel d'Hamlet, na qu'ella interpretaba a Hamlet; les imáxenes diben acompañaes con efeutos de soníu d'un "cilindru d'Edison" (fonógrafu). En 1906 va rodar La Dame aux Camèlies, con Lou Tellegen, el so amante del momentu; nesta obra facía d'Armand Duval. Bernhardt, cuando ve la película horrorízase y manda desaniciar el negativu, qu'afortunadamente tovía se conserva. Va rodar tamién Elisabeth, regni d'Anglaterre, dirixida per Louis Mercanton, y en 1913 trabaya en Jeanne Doré, dirixida por Tristan Bernard. Esta interepretación ta considerada como la meyor de la so carrera cinematográfica y onde meyor se pue observar el so arte interpretativu; la película consérvase na Cinématèque de París.


=== Últimos años: amputación y muerte ===

En 1915 la rodiya de la so pierna drecha, la mesma que se fracturara de pequeña, provóca-y dolores insoportables. Pa complicar más les coses, nuna de les sos interpretaciones en Tosca, cuando representava la última escena na que la heroína llánzase dende una cabuerca, nun se tomaron les midíes de seguranza afayadices; Sarah tírase, y se manca la pierna. Anque yá diba años que carecía molesties constantes, nel añu 1914 va a amalecer hasta que nun hai otra qu'ampunta-y la pierna en febreru de 1915.
Una vegada recuperada de l'amputación y yá en plena Primer Guerra Mundial, l'actriz va decidir facer una xira peles trincheres franceses actuando p'animar a les tropes. Organiza delles xires cola so compañía y va percorrer toa Francia; siguió actuando ensin la pierna. Recitaba monólogos, poemes o representaba actos famosos del so repertoriu d'obres nes que nun había de ponese de pie. Depués de la guerra, tamién va siguir participando en películes.
La so salú va dir empeorando hasta que sufre un ataque pergrave d'uremia que va tar a piques de matala. En 1922, viende la so mansión en Belle-Ile-en-Mer, onde rodare años atrás una película-documental sobre la so vida. Cuando-y llega la muerte taba rodando La Voyante. El rodaxe taba faciéndose na casa de so, nel bulevar Pereire, yá que l'actriz taba yá mui delicada de salú. En marzu de 1923, depués de rodar una escena, va quedar agotada dafechu hasta qu'amoria. Enxamás nun se recupera. Once dies más tarde, el 23 de marzu, morría en brazos del so fíu Maurice.
El so enterramientu foi multitudinariu y unes 150.000 persones van dir a despidila. El so cuerpu va ser inhumáu nel cementeriu parisín de Père-Lachaise.


== Datos rescamplaos ==

Nun yera una persona relixosa, y una vez afirmó: ¿Rezar? ¡Nunca! Soi atea. Sicasí, foi bautizada como católica, y aceptó los últimos sacramentos primero de morrer.
Tola so vida tuvo mieu escénicu. Cuando tenía un estrenu importante o se sentía baxo presión carecía d'ataques de llercia escénicu. Afortunadamente pa ella, ésto facía-y actuar con nerviosismu y la voz más falsiada pero, en tando n'escena, la llercia cedía.
Foi la primer actriz en representar, n'estremaes ocasiones, el papel d'Hamlet y el d'Ofelia.
Una vegada, habiendo de representar Hamlet n'Edimburgu, la compañía de Bernhardt va alcontrase con que'l vestuariu nun llegara a tiempu y hubieron d'interpretar la immortal obra de Shakespeare vistíos con faldes escoceses.
Protexó y afaló al pintor y cartelista Alphonse Mucha, los trabayos del cual van ser un puntu de referencia del Art Nouveau francés. Mucha, d'orixe checu, nun fizo namái cartelos anunciando les obres de teatru de Bernhardt sinón que tamién-y diseñó vestuariu, xoyes y la decoración del Théâtre de la Renaissance. Tamién foi solicitáu por munches empreses y comerciantes pa que diseñare los anuncios de los sos productos en revistes y diarios. L'estilu y los diseños de Mucha en publicidá van ser bien d'imitaos por bayura dibuxantes y empresarios de la dómina.
De moza, nuna época na que necesitaba dineru, va posar esnuda pal fotógrafu Gaspard-Félix Tournachon, más conocíu como Nadar. Posó munches vegaes, mesmo en fotografíes erótiques como artístiques, col fotógrafu va compartir una gran amistá. Más llueu, yá famosa, va protexer y va posar pal fíu del fotógrafu, que siguiera los mesmos pasos profesionales que'l padre.
Foi una defensora incondicional d'Alfred Dreyfus nel llamentable Affaire Dreyfus, sofitando tamién abiertamente a Émile Zola nel so célebre artículu-denuncia J'accuse, onde se denunciaba que l'oficial xuez Dreyfus yera el cabeza de turcu d'un compló nel senu del exércitu y víctima d'un exacerbáu antisemitismu.
Ye cierto que Sarah Bernhardt poseeyó un ataú y qu'avezaba a dormir dientro. Hai una lleenda que diz que lu va mercar un amante aficionáu a los temes macabros. La realidá, d'otra miente, ye que lo va comprar ella mesma, yá que sentía una fascinación especial polos temes fúnebres. Va llegar hasta dexase fotografiar tumbada nel ataú y faciéndose la muerta. Les fotografíes se van comercializar y van tener un gran éxitu. Anguaño tovíen puen alcontrase en mercaos de vieyo o en coleiciones privaes.
Siempre va tener muncha mala suerte nos xuegos al debalu. Tanta, que dalgunos xugadores supersticiosos nun la queríen tener cerca de la mesa de xuegu cuando Bernhardt xugaba nos casinos de Montecarlu o Niza.
Prestáben-y los animales y va llegar a tener, n'estremaes époques de la so vida, un lleón, un tigre, lloros, un monu anomenáu Darwin, un cocodrilu y dellos perros.


== Intepretaciones ==


=== Teatru ===

1862: Iphigénie de Jean Racine.
1862: Valérie d'Eugène Scribe
1862: Les dones sàvies de Molière
1864: Un Mari qui Lance sa Femme d'Eugène Labiche y Deslandres
1866: La Biche aux Bois
1866: Fedra de Racine (Aricie)
1866: Le Jeu de l'Amour et du Hasard (Silvia)
1867: Les Femmes Savantes de Molière (Armande)
1867: Le Marquis de Villemer de George Sand
1867: François le Champi (Mariette)
1868: Kean d'Alexandre Dumas (Anna Damby)
1869: Le Passant, de François Coppée (Zanetto)
1870: L'Autre George Sand
1871: Jeanne-Marie de Theuriet
1871: Fais ce que Dois de François Coppée
1871: La Baronne
1872: Mademoiselle Aïssé de Bouilhet
1872: Ruy Blas de Victor Hugo, (Mariana de Neoburg).
1872: Mademoiselle de Belle-Isle (Gabrielle) de Dumas pare
1872: Britannicus de William Shakespeare, (Junie)
1872: Le Mariage de Figaro de Beaumarchais
1872: Mademoiselle de la Seiglière de Sandeau
1873: Dalila de Feuillet
1873: Chez l'Avocat de Ferrier
1873: Andromaque de Jean Racine
1873: Phèdre de Jean Racine, (Aricie)
1873: Le Sphinx de Feuillet
1874: Zaire de Voltaire
1874: Phèdre de Jean Racine, (Fedra)
1875: La Fille de Roland de Bornier
1875: L'Étrangère de Dumas fíu (Senyora Clarckson)
1875: Rome Vaincue de Parodi
1877: Hernani de Victor Hugo, (Na Sol)
1879: Phèdre de Jean Racine, (Fedra)
1880: L'Aventurière d'Émile Augier
1880: Adrienne Lecouvreur de Legouvé y Eugène Scribe
1880: Froufrou de Meilhac y Halévy
1880: La Dame aux Camélias de Dumas fíu, (Marguerite Gautier)
1882: Fédora de Victorien Sardou
1882: Théodora de Victorien Sardou, (Teodora)
1882: La Tosca de Sardou
1882: La Princesse Georges de Dumas fíu
1890: Cléopâtre, de Sardou, (Cleopatra)
1893: Les Rois de Lemaître
1894: Gismonda de Sardou
1895: Amfitrió de Molière
1895: Magda. Traducción de la obra Heimat de Sudermann.
1896: La Dame aux Camélias, de Dumas fíu, (Marguerite Gautier)
1896: Lorenzaccio d'Alfred de Musset, (Lorenzo de Médici)
1897: Spiritisme de Sardou
1897: La Samaritaine d'Edmond Rostand
1898: Medea, de Jean Racine, (Medea)
1898: La Dame aux Camélias (Marguerite Gautier)
1898: Jeanne d'Arc de Jules Barbier, (Xuana d'Arcu)
1898: Izéïl d'Eugène Morand y Armand Silvestre
1898: El rei Lear de William Shakespeare.
1899: Hamlet de William Shakespeare, (Hamlet)
1899: Antoni i Cleopatra de William Shakespeare, (Cleopatra)
1898: Macbeth de William Shakespeare, (Lady Macbeth)
1898: Pierrot Assassin de Jean Richepin, (Pierrot)
1900: L'Aiglon d´Edmond Rostand, (L'Aiglon)
1903: La Sorcière de Sardou
1904: Pelléas et Mélisande de Maeterlinck, (Pelléas)
1906: La dama del mar de Henrik Ibsen
1906: La Vierge d'Avila de Catulle Mendès, (Santa Teresa)
1911: Reine Elizabeth, de Moureau, (Reina Isabel)
1913: Jeanne Doré de Bernard, (Jeanne Doré)


=== Cine ===
1900: Le duel d'Hamlet (Hamlet)
1908: Tosca (Tosca)
1912: La dame aux camélias (Camille)
1912: Les amours de la reine Élisabeth (Reina Sabela d'Inglaterra)
1912: Adrienne Lecouvreur (Adrienne Lecouvreur)
1915: Sarah Bernhardt à Belle-Isle (ella mesma)
1915: Ceux de chez nous (película documental sobre la so vida)
1915: Mères françaises (enfermera)
1916: Jeanne Doré (Jeanne Doré)
1919: It Happened in Paris (ella mesma, como Madame Sarah Bernhardt)
1923: La voyante (inacabada)


== Sarah Bernhardt retratada ==

	Sarah Bernhardt nel arte
		
			
			
		
		
			
			
		
		
			
			
		
		
			
			
		
		
			
			
		
		
			
			
		
		
			
			
		
		
			
			
		


== Referencies ==


== Bibliografía ==
Delbée, Anne. Le sourire de Sarah Bernhardt (en francés). Fayard, 2000. ISBN 978-2-213-60669-9.
Gidel, Henry. Sarah Bernhardt: biographie (en francés). París: Flammarion, 2006 (Grandes biographies). ISBN 978-2-08-068531-5.
Joannis, Claudette. Sarah Bernhardt: reine de l'attitude et princesse des gestes (en francés). Payot, 2000.
Guibert, Noëlle. Portrait(s) de Sarah Bernhardt (en francés). Bibliothèque nationale de France, 2000. ISBN 978-2-7177-2113-3.
Lorcey, Jacques. Sarah Bernhardt: l'art et la vie (en francés). Séguier, 2005. ISBN 978-2-84049-417-1.
Picon, Sophie-Aude. Sarah Bernhardt (en francés). Editions Gallimard, 2010. ISBN 978-2-07-034544-1.
Sagan, Françoise. Sarah Bernhardt: le rire incassable (en francés). France Loisirs, 1988. ISBN 978-2-7242-3926-3.
Tierchant, Hélène. Sarah Bernhardt: madame "Quand même" (en francés). Télémaque, 2009. ISBN 978-2-7533-0092-7.
Védère d'Auria, Pascale. Il était une fois Sarah Bernhardt (en francés). Gulf Stream Editeur, 2009. ISBN 978-2-35488-056-9.