Tenisas, lauko tenisas – XIX a. pradėtas žaisti rakečių sportas. Jį žaidžia 2 arba 4 žaidėjai. Tikslas yra rakečių pagalba pasiųsti kamuoliuką į priešininko pusę taip, kad jis negalėtų jo atmušti. Pagrindiniai tenise yra Didžiojo kirčio turnyrai.


== Istorija ==
Graikijoje tai buvo gimnastikos žaidimas. Kamuoliukai buvo odiniai, prikimšti vilnų, plaukų, plunksnų ar smėlio. Retkarčiais pasitaikydavo ir pripučiamų kamuoliukų. Jie buvo atmušinėjami delnu.
Raketė atsirado tik XV a. 1427 m., kai į Paryžių atvyko 28-erių metų moteris (žinomas tik vardas – Margo), puikiai mokėjusi mušti ir atmušti kamuoliukus. Ji žaidė ne pliku ar oda aptemptu delnu, o medine rakete, aptraukta pergamentu. Po 100 metų Erazmas Roterdamietis vadino raketę reticulum – lizdeliu. XVIII a. raketė įgavo dabartinę formą – 18 išilginių ir 33 skersines stygas.
1874 m. Didžiosios Britanijos karininkas, majoras Volteris Kloptonas Vigfildas užpatentavo sporto žaidimą sferistiką, vėliau pervadintą laun – tenisu, o ilgainiui tiesiog tenisu. Žaidimas paplito Vokietijoje, Švedijoje, Prancūzijoje, Italijoje, o netrukus pasiekė Ameriką, Indiją ir Australiją.


== Teniso kortas ==
Tenisas žaidžiamas stačiakampiame korte, kurios paviršius yra lygus, dažniausiai tai būna žolės, grunto arba kietas paviršius, kaip asfaltas arba betonas. Aikštės ilgis yra 23,77 m, plotis vienetų varžybose siekia 8,23 m, dvejetų – 10,97 m.


== Raketė ir kamuoliukas ==
Teniso raketės masė svyruoja tarp 340 g ir 400 g. Jos ilgis siekia 81,3 cm, plotis – 31, 7 cm. Šiuolaikinių rakečių rankenos gaminamos iš kompozitinių medžiagų, jų stygos būna dirbtinės arba iš natūralių medžiagų. Kamuoliuko masė siekia tarp 56 g ir 59 g, o skersmuo sudaro apie 6,5 cm. Kamuoliukas būna guminis, padengtas veltiniu. Rakete reikia kamuoliuką permušti per tinklą tokiu būdu, kad varžovas jo pagal taisykles nesugebėtų atmušti atgal. Kamuoliuką galima atmušti tik kartą atšokusį nuo korto ar dar nepasiekusį jo.


== Svarbiausi turnyrai ==
Tenise rengiami vyrų ir moterų turnyrai. Jų laimėtojai gauna reitingo taškus ir piniginius prizus. Vyrų turnyrus organizuoja Teniso profesionalų asociacija, moterų – Moterų teniso asociacija. Svarbiausi ir prestižiškiausi keturi teniso Didžiojo kirčio individualūs tarptautiniai turnyrai: nuo 1877 m. ant vejos dangos rengiamas Vimbldono; atviras Jungtinių Amerikos Valstijų čempionatas žaidžiamas ant kietos dangos, Prancūzijos atvirasis teniso čempionatas ant grunto dangos bei Australijos atvirasis teniso čempionatas ant sintetinės dangos. Tarptautinė teniso federacija kasmet rengia vyrų komandinį Deiviso taurės turnyrą, Moterų teniso asociacija – analogišką Federacijos taurės turnyrą.


== Tenisas Lietuvoje ==
Lietuvoje pirmoji teniso aikštelė buvo įrengta apie 1900 metus Astravo dvare, grafo Tiškevičiaus pageidavimu. Po keleto metų teniso aikštelių atsirado dar keliuose miesteliuose dvaruose. Tačiau tik 1919 metais Kaune buvo atidaryta pirmoji teniso sekcija. Ir nors teniso mėgėjų Kaune nebuvo daug, jų entuziazmas ir organizuotumas populiarino šią sporto šaką visoje Lietuvoje. Šiandien Lietuvos teniso sąjunga vienija daugiau nei 30 teniso klubų visoje šalyje. Juose žaidžia daug jaunimo ir vyresnio amžiaus žmonių.
Garsiausias lietuvių kilmės tenisininkas, atstovavęs JAV, yra buvusi 3 pasaulio raketė Vitas Gerulaitis. Geriausias tenisininkas, atstovaujantis Lietuvai, yra Ričardas Berankis.


== Žinomi žaidėjai ==


== Šaltiniai ==