Vincent Willem van Gogh (pocapan Walanda: [vɪnˈsɛnt vɑnˈxɔx] ) (30 Maret 1853 – 29 Juli 1890) punika pelukis pasca-impresionis Walanda. Lukisan-lukisan lan gambar-gambaripun kalebet karya kagunan ingkang saé piyambak, paling misuwur, lan paling awis ing donya. Van Gogh dipunanggep minangka satunggiling pelukis paling ageng ing sajarah kagunan Éropah.
Nalika taksih anèm Van Gogh nyambut damel ing satunggiling perusahaan panyadé karya kagunan, lan sasampunipun sapérangan wekdal nyambut damel dados guru, panjenenganipun makarya minangka misionaris ingkang nyambut damel ing wewengkon pertambangan ingkang miskin sanget. Panjenenganipun nembé dados seniman ing taun 1880. Wiwitanipun karya-karyanipun migunaaken warni-warni ingkang surem. Nembé nalika ing paris, panjenenganipun pinanggih kaliyan impresionisme lan neo-impresionisme ingkang warni-warninipun langkung cerah lan gaya lukisanipun dipunkembangaken dados satunggiling gaya ingkang unik lan gampil dipunkenali. Gaya lukisanipun punika dumugi ing tingkat pangembangan ingkang penuh nalika piyambakipun manggèn ing Arles, Prancis.
Ing mulabukanipun, panjanenganipun tumut marang tipikal pelukis ing zamanipun kanthi gaya impresionisme. Nanging kabotenpuasan marang pangekangan èksprèsi kagunan déning pakem impresionisme ndamel piyambakpipun pindhah ing gaya ekspresionisme.
Vincent Van Gogh dipundiagnosa nandhang lelara epilepsi inglang cekap parah. Diagnosa punika dipundamel déning kalih dhokter ingkang bènten ingkang nrawat panjenenganipun. Van Gogh ugi naté ngiris talinganipun piyambak.
Ing pungkasaning gesangipun, panjenenganipun rumaos bilih piyambakipun dados édan lan pungkasanipun nelasaken sisa gesangipun ing Griya Sakit Jiwa Saint Paul-de-Mausole ing Saint-Rémy-de-Provence, Prancis. Ing griya sakit punika panjenenganipun tetep nglukis.


== Lukisan-lukisan karyanipun Van Gogh ==
(1885) Tiyang-tiyang nedha kenthang
(1888) Kamar tilem ing Arles
(1888) Tèras kafé ing wanci ndalu
(1888) Kebon anggur abrit
(1888) Kafe ndalu
(1889) Ndalu kanthi lintang
(1889) Sekar-sekar Iris †
(1889) Jambangan kanthi 12 sekar srengéngé
(1889) Portrait de l'artiste sans barbe †
(1890) Potret Dr. Gachet †
(1890) Ladang gandum kanthi peksi gagak
(1890) Wanita wong tani kanthi latar wuri gandum
† Arupi lukisan ingkang nggayuh rékor pangaos panyadéan paling inggil.


== Pirsanana ugi ==
Gladri jangkep lukisan van Gogh
Pejahipun Vincent van Gogh


== Pranala njawi ==
Van Gogh Museum Amsterdam
The Complete Works of Vincent van Gogh
(ing basa Polen) Art Gallery - Vincent van Gogh
Famous Artists Gallery: Vincent van Gogh