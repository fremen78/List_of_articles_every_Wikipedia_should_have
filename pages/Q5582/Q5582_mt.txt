Vincent Willem van Gogh ([ˈvɪnsənt ˈʋɪləm vɑŋ ˈɣɔx]; twieled fit-30 ta' Marzu 1853 – miet fid-29 ta' Lulju 1890) kien pittur Olandiż ta' wara l-Impressjoniżmu li wara mewtu sar wieħed mill-iktar figuri famużi u influwenti fl-istorja tal-arti tal-Punent.


== Ħajja personali u tagħlim ==
Van Gogh twieled f'familja ta' klassi medja-għolja, u beda jpinġi minn mindu kien tifel. Fi tfulitu huwa kien serju, kwiet u ħosbien. Bħala żagħżugħ, huwa ħadem bħala bejjiegħ tal-arti, u spiss kien jivvjaġġa, iżda qabditu d-dipressjoni wara li ttrasferixxa ruħu f'Londra. Huwa fittex il-wens fir-reliġjon u qatta' xi żmien bħala missjunarju Protestant fin-Nofsinhar tal-Belġju. Il-mard u s-solitudni ħakmulu ħajtu qabel ma qabad ipitter fl-1881, wara li mar lura biex jgħix fid-dar tal-ġenituri tiegħu. Ħuħ iż-żgħir Theo appoġġah finanzjarjament, u bejniethom baqgħu jikkorrispondu fit-tul permezz ta' ittri. 

Ix-xogħlijiet bikrin tiegħu, l-iktar natura mejta u rappreżentazzjonijiet ta' raħħala, fihom ftit sinjali tal-kulur qawwi li ddistingwa x-xogħol tiegħu iktar 'il quddiem. Fl-1886, huwa mar jgħix f'Pariġi, fejn iltaqa' ma' membri tal-avant-garde, fosthom Émile Bernard u Paul Gauguin, li kienu qed jirreaġixxu kontra s-sensibbiltà tal-Impressjoniżmu. Meta x-xogħol tiegħu żviluppa, huwa ħoloq approċċ ġdid għan-natura mejta u għall-pajsaġġ lokali. Il-pitturi tiegħu sar ikollhom kuluri iktar jgħajtu filwaqt li żviluppa stil li twettaq għalkollox matul iż-żjara tiegħu f'Arles fin-Nofsinhar ta' Franza fl-1888. Matul dan il-perjodu, huwa wessa' s-suġġetti tiegħu biex jinkludi wkoll sensiela ta' siġar taż-żebbuġ, għelieqi tal-qamħ, u ġirasoli.
		
			
			
		
		
			
			
		
		
			
			
		


== Mard psikjatriku u mewt ==
Van Gogh kien ibati minn episodji psikotiċi u delużjonijiet, u minkejja li kien jinkwieta dwar l-istabbiltà mentali tiegħu, spiss kien jittraskura s-saħħa fiżika tiegħu, ma kienx jiekol sew u kien jixrob ħafna alkoħol. Il-ħbiberija tiegħu ma' Gauguin intemmet wara konfrontazzjoni b'xafra meta, fis-saħna tal-mument, huwa qata' parti mill-widna x-xellugija tiegħu stess. Huwa qatta' xi żmien fi sptarijiet psikjatriċi, inkluż perjodu f'Saint-Rémy. Wara li qabad u telaq u ttrasferixxa ruħu fl-Auberge Ravoux f'Auvers-sur-Oise qrib Pariġi, huwa ġie taħt il-kura tat-tabib omeopatiku Paul Gachet. Id-dipressjoni tiegħu ppersistiet, u fis-27 ta' Lulju 1890, Van Gogh x'aktarx li spara lilu nnifsu f'sidru b'revolver tat-tip Lefaucheux. Jumejn wara huwa miet bil-ġrieħi li kkawża lilu nnifsu.


== Xogħlijiet ==

F'deċennju, huwa ħoloq madwar 2,100 opra tal-arti, inkluż xi 860 pittura taż-żejt fuq it-tila, li l-biċċa l-kbira minnhom saru fl-aħħar sentejn ta' ħajtu. Jinkludu pajsaġġi, natura mejta, ritratti u awtoritratti, u huma kkaratterizzati minn kuluri qawwijin u drammatiċi, u daqqiet impulsivi u espressivi bil-pinzell, li taw kontribut siewi għall-pedamenti tal-arti moderna. Huwa ma kellux suċċess kummerċjalment, u s-suwiċidju tiegħu meta kellu seba' u tletin sena seħħ wara snin ta' dipressjoni u faqar.

Meta kien ħaj, Van Gogh ma kellux suċċess kummerċjali, u kien jitqies bħala miġnun u falliment. Peress li sar famuż wara li kkommetta suwiċidju, huwa ġie meqjus bħala ġenju mhux mifhum fl-immaġinarju pubbliku. Ir-reputazzjoni tiegħu kibret fil-bidu tas-seklu 20, peress li elementi tal-istil tiegħu ġew inkorporati mill-Fauves u mill-Espressjonisti Ġermaniżi. Huwa kiseb suċċess kritiku u kummerċjali mifrux fid-deċennji ta' wara, u huwa mfakkar bħala pittur importanti iżda traġiku. Il-personalità problematika tiegħu tintuża bħala eżempju tal-ideal Romantiku ta' artisti torturat. Illum il-ġurnata, ix-xogħlijiet ta' Van Gogh huma fost l-iktar pitturi għaljin li qatt inbigħu fid-dinja, u l-legat tiegħu ġie onorat minn mużew f'ismu, il-Mużew ta' Van Gogh f'Amsterdam, li għandu l-ikbar kollezzjoni fid-dinja tal-pitturi u tat-tpinġijiet tiegħu.
		
			
			
		
		
			
			
		
		
			
			
		


== Referenzi ==