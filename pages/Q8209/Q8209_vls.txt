't Cyrillisch schrift is e schryfsysthème die vo verschillige toaln in Eurazië gebruukt wordt. 't Is 't nationaal schrift in verschillige landn in Zuudôost-Europa, Ôost-Europa, de Kaukasus, Centroal-Azië, Nôord-Azië en Ôost-Azië woar dan ze Sloavisch, Turks, Mongools, Oeroals, Kaukasisch en Iroans klappn, en 't wordt ook nog deur vele andere minderheidstoaln gebruukt.
Oengeveer 250 miljoen menschn in Eurazië gebruukn 't Cyrillisch schrift, woarvan oengeveer den helt deur Rusland. Met de toetredinge van Bulgareye toet d' Europeesche Unie den 1e januoari 2007, kwam 't Cyrillisch 't derde officieel schrift van d' Europeesche Unie, achter 't Latyns en 't Grieks.
't Cyrillisch alfabet is gebaseerd ip 't Glagolitisch alfabet uut de 9e êeuwe da wordt toegeschreevn an de monnikn Cyrillus en Methodius. Vandoar de noame van 't alfabet: Cyrillisch.