Epilepsija (iz starogrškega glagola ἐπιλαμβάνειν, to je "zgrabiti, imeti ali mučiti"), tudi božjast, je skupina dolgotrajnih nevroloških motenj, za katere so značilni  epileptični napadi. Napadi so dogodki, ki se lahko spreminjajo od zelo kratkih in skoraj neopaznih do dolgih obdobij zelo močnega tresenja. Epileptični napadi se po navadi ponavljajo in nimajo nekega osnovnega vzroka;, medtem ko napadi, ki se pojavijo zaradi posebnega vzroka, ne predstavljajo nujno epilepsije.
Epilepsije ni mogoče pozdraviti, toda v približno 70 % primerov se napadi lahko nadzorujejo z zdravili. Pri ljudeh, kjer se napadi ne odzivajo na zdravila, lahko razmislimo o operaciji, nevrostimulaciji ali spremembah prehranjevalnih navad. Niso vsi sindromi epilepsije vseživljenjski in precejšno število ljudi izboljša svoje stanje do točke, v kateri zdravila niso več potrebna.
Okoli 1 % ljudi po vsem svetu (65 milijonov) ima epilepsijo  in skoraj 80 % primerov se pojavi v državah v razvoju. Epilepsija postaja bolj pogosta, ko se ljudje starajo. V razvitem svetu se pojav novih primerov najpogosteje zgodi pri otrocih in starejših osebah; v deželah v razvoju pa pri starejših otrocih in mlajših odraslih osebah  zaradi razlik v pogostnosti temeljnih vzrokov. Okoli 5 –do 10 % celotne populacije bo imelo obliko neizzvanega napada do starosti 80 let, in možnost, da bi imeli še en napad, je med 40 in 50 %. V mnogih delih sveta, je osebam z epilepsijo omejeno ali prepovedano voziti, vendar večina spet lahko vozi po določenem času brez napadov.


== Znaki in simptomi ==

Za epilepsijo je značilno dolgotrajno tveganje ponavljajočih se napadov. Ti napadi se lahko prikažejo na več načinov, glede na to, kateri del možganov je vključen, in glede na starost osebe.


=== Napadi ===
Najpogostejša vrsta (60 %) napadov so krčeviti, konvulzivni napadi. Od tega jih dve tretjini začne kot žariščni napadi (ki se potem lahko spremenijo v generalizirane napade), ena tretjina med njimi pa se pojavi kot generalizirani napad.  Preostalih 40 %  napadov je nekonvulzivnih. Primer te vrste je odsotnostni napad, ki se kaže kot zmanjšana raven zavesti in po navadi traja okoli 10 sekund.
Pred žariščnim napadom pride pogosto do določenih doživetij, ki so znani kot avra. Gre med drugim za čutilne (vidne, slušne ali vonja) doživljaje, ter psihične, avtonomske ali motorične fenomene. Trzljaji se lahko začnejo v določeni skupini mišic in se potem razširijo na okoliške skupine mišic, proces, znan kot Jacksonski pohod.  Lahko pride do avtomatizmov; gre za nezavestno izzvane dejavnosti, ki so večinoma enostavni, ponavljajoči se gibi, kot je cmokanje, ali pa gre za bolj zapletene gibe, kot je pobiranje kake stvari s tal.
Obstaja šest vrst generaliziranih napadov: tonično klonični, tonični, klonični, mioklonični, odsotnostni in atonični napadi. Pri vseh pride do izgube zavesti in praviloma se pripetijo brez opozorila. Tonično-klonični napadi se javijo s krčenjem okončin, ki jihz prizadeti nato stegne, hrbet pa se mu zvije v lok. Vse traja 10–30 sekund (tonična faza) Lahko da je zaradi skrčenja prsnih mišic slišati krik. Temu potem sledi usklajeno tresenje okončin (klonična faza). Pri toničnem napadu pride do neprekinjenega skrčenja mišic. Pogosto prizadeti pomodri, ker preneha dihati. V kloničnem napadu je tresenje okončin usklajeno.  Ko se tresenje ustavi, lahko traja še 10–30 minut, dokler se oseba ne povrne v normalno stanje; to obdobje imenujemo »postiktalna faza«.
Med napadom lahko pride do izgube nadzora nad črevesjem ali mehurjem. Oseba se lahko ugrizne v vrh ali rob jezika. Pri tonično-kloničnem napadu so ugrizi na straneh bolj pogosti.  Ugrizi v jezik so tudi razmeroma pogosti pri psihogenih ne-epileptičnih napadih.
Med miotoničnimi napadi pride do krčenja mišic samo na nekaterih območjih ali pa povsod. Odsotnostni napadi so lahko šibki, s komaj zaznavnim obratom glave ali mežikanjem z očmi. Oseba se ne prevrne in se vrne v normalno stanje, takoj ko se napad konča. Atonični napadi pomenijo izgubo mišične dejavnosti za dlje kot eno sekundo. Po navadi se pojavi na obeh straneh telesa.
Okoli 6 % oseb z epilepsijo ima napade, ki jih pogosto sprožijo posebni dogodki, in so znani kot refleksni napadi. Napade pri osebah, prizadetih z refleksno epilepsijo sprožijo samo določeni, posebni dražljaji.  Pogosti sprožilci vključujejo utripajoče luči in nenadne zvoke. Pri nekaterih vrstah epilepsije se napadi pojavljajo pogosteje, pri nekaterih vrstah pa skoraj edinole med spanjem.


=== Postiktalno obdobje ===
Ko je aktivnega napada konec in preden se normalna raven zavesti spet vrne, običajno nastopi tako imenovano postiktalno obdobje, to je obdobje zmedenosti. Po navadi traja od 3 do 15 minut,  lahko pa traja tudi več ur. Drugi pogosti simptomi so: utrujenost, glavobol, težave pri govoru in nenormalno vedenje. Psihoza po napadu je dokaj pogosta in se pojavi pri 6-10 % ljudi. Ljudje se pogosto ne spomnijo, kaj se je v tem času zgodilo. Po žariščnem napadu se lahko tudi pojavi lokalizirana onemoglost, znana kot Toddova paraliza. Če se pojavi, traja po navadi od nekaj sekund do nekaj minut, v redkih primerih pa lahko traja dan ali dva.


=== Psihosocialni vidiki ===
Epilepsija lahko škodljivo učinkuje na psihološko in družbeno dobro počutje. Ti učinki so lahko med drugim družbena osamitev, stigmatizacija ali invalidnost. Lahko so vzrok za nižje uspehe v izobraževanju in za slabše rezultate na delovnem mestu. Pri prizadetih, posebno še pri epileptičnih otrocih pogosto prihaja do težav pri učenju. Stigmo epilepsije lahko občuti tudi družina obolelega.
Nekatere motnje se pojavljajo pogosteje v pri ljudeh z epilepsijo, delno odvisno od tega, kateri sindrom epilepsije je prisoten. Med temi motnjami so: depresija, anksiozne motnje, migrene. Motnja pomanjkanja pozornosti (ADHD) in hiperaktivnost je tri do petkrat bolj pogosta pri otrocih z epilepsijo kot pa na splošno pri otrocih v prebivalstvu. ADHD in epilepsija imata resne posledice za vedenjski razvoj otroka, za učenje in družbeni razvoj. Epilepsija je tudi bolj pogosta pri tistih z  avtizmom.


== Vzroki ==
Epilepsija ni enovita bolezen, ampak simptom, ki se lahko pojavi zaradi številnih različnih motenj. Po definiciji se napadi pojavijo spontano in brez neposrednega vzroka, kot je akutna bolezen. Osnovni vzrok za epilepsijo lahko pripišemo genom ali pa strukturnim oz. presnovnim težavam, vendar pa pri 60 % primerov vzrok ni znan. Genetska, kongenitalna in razvojna stanja so pogostejša pri mlajših ljudeh, možganski tumorji in kapi pa so verjetnejši pri starejših. Napadi se lahko pojavijo tudi kot posledica drugih zdravstvenih težav; če se pojavijo precej blizu določenega vzroka, kot je kap, poškodba glave, zaužitje strupene snovi ali presnovna težava, se imenujejo akutni simptomatični napadi in jih uvrščamo v širšo klasifikacijo  motenj, povezanih z napadi, ne pa pod samo epilepsijo. Številni vzroki za akutne simptomične napade lahko vodijo tudi v druge napade, to pa imenujemo drugotna epilepsija.


=== Genetika ===
Genetika naj bi bila povezana z večino primerov – neposredno ali posredno. Nekatere epilepsije se razvijejo zaradi okvare enega gena (1-2 %), večina pa zaradi interakcije več genov in okoljskih dejavnikov. Vsaka monogenska okvara je redka, vseh opisanih pa je nekaj več kot 200. Nekateri od vpletenih genov vplivajo na ionske kanale, encime, receptorje GABA in na receptorje, sklopljene s proteini G.
Če ima epilepsijo eden od enojajčnih dvojčkov, obstaja 50-60 % verjetnost, da jo bo imel tudi drugi. Pri dvojajčnih dvojčkih je ta verjetnosti 15-odstotna. Ta nevarnost je večja pri tistih z generaliziranimi napadi kot pa pri tistih z žariščnimi. Če za epilepsijo trpita oba dvojčka, imata večinoma isti epileptični sindrom (70-90 %). Za druge bližnje sorodnike je nevarnost petkrat večja kot za ostalo prebivalstvo. Ena do deset odstotkov oseb z Downovim sindromom in 90 % oseb z Angelmanovim sindromom ima epilepsijo.


=== Drugo ===
Epilepsija se lahko pojavi kot posledica številnih drugih stanj, na primer tumorjev, kapi, poškodb glave, predhodnih okužb osrednjega živčevja, genetskih motenj, in kot posledica možganskih poškodb ob rojstvu. Skoraj 30 % oseb z možganskimi tumorji ima epilepsijo, zato so ti vzrok za približno 4 % primerov. Tveganje je največje pri tumorjih v senčnem režnju in tistih, ki rastejo počasi. Pri drugih večjih lezijah, kot so cerebralne kavernozne skaženosti in artiovenske skaženosti, je tveganje kar 40 – 60-odstotno. Pri 2-4 % oseb, ki jih je zadela kap, se razvije epilepsija. V Združenem kraljestvu kapi predstavljajo 15 % primerov in po nekaterih podatkih so vzrok pri 30 % starejših ljudi. Med 6 in 20 % epilepsije se najbrž pojavi zaradi poškodb glave. Lažje možganske poškodbe tveganje povečajo za približno dvakrat, hujše možganske poškodbe pa za sedemkrat. Pri tistih, ki so utrpeli močan strel v glavo, je tveganje približno 50-odstotno.
Nevarnost za epilepsijo po  meningitisu je manj kot 10-odstotna; ta bolezen pogosteje povzroča napade med samo okužbo. Pri herpetičnem encefalitisu je nevarnost napada okoli 50-odstotna z visoko nevarnostjo za poznejše epilepsije (do 25-odstotna). Okužba s prašičjo trakuljo, zaradi katere lahko pride do nevrocisticerkoze, je vzrok za do polovico primerov epilepsije v predelih sveta, kjer je ta zajedavec splošno razširjen. Epilepsija se lahko pojavi tudi po drugih možganskih okužbah, kot so cerebralna malarija, toksoplazmoza in toksokariaza. Kronično uživanje alkohola poveča nevarnost za epilepsijo: tisti, ki popijejo šest enot alkohola na dan, so dvainpolkrat bolj izpostavljeni nevarnosti. Med druga tveganja spadajo Alzheimerjeva bolezen, multipla skleroza, tuberozna skleroza in avtoimuni encefalitis. Cepljenje ne povečuje nevarnosti za epilepsijo. Nedohranjenost je dejavnik tveganja, prisoten večinoma v državah v razvoju, čeprav ni jasno, ali gre za neposredni vzrok ali za povezavo.


=== Sindromi ===
Obstajajo številni epileptični sindromi, ki jih glede na to, kdaj nastopijo, običajno razvrščamo v: neonatalno obdobje, otroštvo, odraslost in tisti, ki niso močno vezani na obdobje. Poleg tega imamo skupine s specifičnimi razmerji simptomov, tiste, ki se pojavijo zaradi določenih presnovnih ali strukturnih vzrokov, in tiste iz neznanega vzroka. Primere epilepsije je lažje uvrstiti med določene sindrome pri otrocih. Nekateri tipi so: benigna rolandovska epilepsija (2,8 na 100.000), otroška epilepsija z izostanki (0,8 na 100.000) in mioklonična juvenilna epilepsija (0,7 na 100.000). Vročinski krči in benigni neonatalni napadi niso oblika epilepsije.


== Mehanizem ==
Običajno je možganska električna dejavnost nesinhrona. Zaradi strukturnih ali funkcionalnih težav v možganih pa pri epileptičnih napadih skupina nevronov začne prožiti na nenormalen, pretiran in sinhroniziran način. Zato pride do depolarizacijskega vala, poznanega kot paroksizmalni depolarizacijski premik.
Potem ko se ekscitatorni nevron sproži, običajno za nekaj časa postane odpornejši na proženje. Do tega deloma pride zaradi vpliva zaviralnih nevronov, električnih sprememb v ekscitatornem nevronu in negativnih vplivov adenozina. Pri epilepsiji se odpornost ekscitatornih nevronov za proženje v tem obdobju zmanjša. Do tega lahko pride zaradi sprememb v ionskih kanalčkih ali nepravilnega delovanja zaviralnih nevronov. Tako nato nastane določeno območje, na katerem se lahko razvijejo napadi, oziroma »žarišče napada«. Drugi mehanizem epilepsije je lahko povečanje ekscitatornih krogotokov ali pomanjšanje inhibicijskih krogotokov po poškodbi možganov. Te drugotne epilepsije se pojavijo prek procesov tako imenovane epileptogeneze. Tudi okvara krvno-možganske pregrade je lahko vzročni mehanizem, saj bi lahko omogočala, da snovi v krvi prodrejo v možgane.
Žariščni napadi se začnejo v eni možganski polobli, generalizirani pa v obeh. Nekatere vrste napadov lahko spremenijo možgansko strukturo, druge pa nimajo bistvenega vpliva. Glioza, zmanjšanje števila nevronov in atrofija določenih predelov možganov so povezane z epilepsijo, vendar pa ni jasno, ali je epilepsija vzrok teh sprememb ali pa njihova posledica.


== Diagnoza ==

Diagnoza epilepsije se običajno postavi na podlagi opisa napada in spremljajočih dogodkov. Tudi elektroencefalografija in slikanje možganov sta po navadi del diagnostičnega postopka. Pogosto se poskuša ugotoviti določen epileptični sindrom, vendar pa to ni vedno mogoče. Pri težjih primerih je lahko uporaben video in EEG nadzor.


=== Definicija ===
V praksi je epilepsija definirana kot dvoje ali več epileptičnih napadov, med katerima poteče več kot 24 ur, brez jasnega vzroka, pri čemer je epileptični napad definiran s pomočjo začasnih znakov in simptomov, do katerih pride zaradi nenormalne električne dejavnosti v možganih. Razumemo jo lahko tudi kot motnjo, pri kateri so osebe doživele vsaj en epileptični napad in ves čas obstaja nevarnost za nove napade.
Mednarodna liga proti epilepsiji in Mednarodni urad za epilepsijo - sodelujoča partnerja Svetovne zdravstvene organizacije - v skupni izjavi iz leta 2005 epilepsijo definirata kot »motnjo možganov, za katero je značilna trajna nagnjenost k epileptičnim napadom z vsemi nevrobiološkimi, kognitivnimi, psihološkimi in socialnimi posledicami tega stanja. Pri tem je za diagnozo epilepsije potreben vsaj en epileptični napad.«


=== Razvrstitev ===
Tiste, ki imajo napade, je treba razvrstiti glede na vrsto napada, osnovni vzrok, epileptični sindrom ter dogodke med napadi in v njihovi bližini. Vrste napadov se ločijo glede na to, kje je vir napada – lokaliziran (žariščni napadi) ali porazdeljen (generalizirani napadi) v možganih. Generalizirane napade razdelimo glede na vpliv, ki ga imajo na telo, in so: tonično-klonični (grand mal), odsotnostni (petit mal), mioklonični, klonični, tonični in atonični napad. Nekateri napadi, npr. epileptični krči, so neznane vrste.


=== Laboratorijske preiskave ===
Pri odraslih je pomembno preverjanje ravni elektrolitov, glukoze v krvi in kalcija, da se ti izključijo kot vzrok napadov. Z elektrokardiogramom je mogoče izključiti težave z motnjami srčnega ritma. Punkcija v ledvenem predelu pomaga pri diagnosticiranju okužbe osrednjega živčevja, ni pa del rutinskega postopka. Pri otrocih so potrebna dodatna testiranja, npr. biokemijska analiza urina in testiranje krvi za ugotavljanje presnovnih motenj.
Visoke ravni prolaktina v krvi v prvih 20 minutah po napadu pomagajo potrditi epileptični napad za razliko od psihogenih neepileptičnih napadov. Raven prolaktina v serumu ne zadostuje za ugotavljanje delnih napadov. Če je ta raven v mejah normale, možnost za epileptični napad še vedno obstaja, prolaktin v serumu pa ne loči epileptičnih napadov od omedlevice. Zato tega pregleda ni priporočljivo uvrstiti med rutinske postopke pri diagnosticiranju epilepsije.


=== EEG ===
Elektroencefalogram (EEG) prikazuje aktivnost možganov, ki nakazuje povečano tveganje za napade. Ta preiskava je priporočljiva le pri osebah, pri katerih na podlagi simptomov obstaja verjetnost za pojav epileptičnega napada. Pri diagnosticiranju epilepsije lahko elektroencefalografija pomaga določiti vrsto napada ali prisotne sindrome. Elektroencefalografija je pri otrocih običajno potrebna le po drugem napadu. Ne more služiti za izključitev diagnoze in lahko da lažne pozitivne rezultate pri osebah, ki nimajo te bolezni. V določenih primerih je morda koristno opraviti EEG na posameznikih, ki spijo ali jim manjka spanca.


=== Slikanje ===
Diagnostično slikanje s CT-jem in MRI je priporočljivo po prvem nevročinskem napadu, da se ugotovijo strukturne težave v možganih in okoli njih. MRI je na splošno boljši način pregleda s slikanjem, razen kadar obstaja sum na krvavitev, ki pa jo CT bolje zazna. Če oseba pride na urgenco z napadi, pa se hitro povrne v normalno stanje, se lahko slikanje opravi kasneje. Če pa ima oseba anamnezo epilepsije in je slikanje že bilo opravljeno, ponovno slikanje običajno ni potrebno, tudi če se napadi ponavljajo.


=== Diferencialna diagnoza ===
Epilepsijo je težko diagnosticirati, pogoste so tudi napačne diagnoze (v 5–30 % primerov). Številne druge bolezni, med drugim omedlevica, hiperventilacija, migrene, narkolepsija, napadi panike in psihogeni neepileptični napadi (PNEN), imajo lahko znake in simptome, ki so epilepsiji zelo podobni. Med osebami, ki pridejo na kliniko zaradi epilepsije, ima ena od petih PNEN, med prizadetimi s PNEN pa jih ima 10 % tudi epilepsijo. Samo na podlagi epizode napada, ne da bi opravili nadaljnja testiranja, je epileptični napad težko razlikovati od PNEN.
Vedenje otrok je včasih zlahka mogoče napačno razumeti kot epileptični napadi. Primeri takega zavajočega vedenja so med drugim apneja, močenje postelje, nočni strahovi, tiki in mišični trzljaji. Gastroezofageanlni refluks lahko pri dojenčkih povzroči ukrivitev hrbta in obračanje glave na stran, kar je mogoče napačno razumeti kot tonično-klonični napad.


== Preventiva ==
Pri večini primerov preventiva ni možna, pomaga pa, če poskrbimo za zaščito pred poškodbami glave, za dobro oskrbo v času poroda ter zmanjšamo okoljske zajedavce, kot je svinjska trakulja. V enem predelu Srednje Amerike se trudijo zmanjšati stopnjo pojavnosti svinjske trakulje, zaradi česar so se novi primeri epilepsije zmanjšali za 50 %.


== Zdravljenje ==
Epilepsija se običajno zdravi z dnevnimi zdravili, ko se pojavi drugi napad, osebe z visokim tveganjem pa zdravila lahko začnejo jemati že po prvem napadu. V nekaterih primerih so morda potrebni posebna dieta, vsaditev nevrostimulatorja ali nevrokirurški poseg.


=== Prva pomoč ===
Osebo, ki ima tonično-klonični napad, obrnite na stran v položaj za nezavestnega in tako preprečite, da bi tekočina stekla v pljuča. Osebi, ki ima napad, v usta ne dajajte prstov, grizala ali jezičnega loparčka, da ne bi sprožili bruhanja oziroma da vas prizadeta oseba ne ugrizne. Poskušajte čim bolj preprečiti samopoškodbe. Imobilizacija hrbtenice običajno ni potrebna.
Če napad traja dlje od 5 minut ali če sta v eni uri več kot dva napada, ne da bi se med napadoma stanje povrnilo v normalno, se tak primer obravnava kot nujen primer, poimenovan status epilepticus. Tu je lahko potrebna medicinska pomoč za ohranjanje prostih in zaščitenih dihalnih poti; pri tem lahko pomaga nosno-žrelni tubus. Doma je v primeru dolgotrajnega napada priporočljivo začetno zdravilo midazolam, ki ga vstavite v usta. Diazepam se lahko uporablja tudi rektalno. V bolnišnicah se uporablja intravenozni lorazepam. Če dva odmerka benzodiazepina ne učinkujeta, je priporočljiva uporaba drugih zdravil, kot je fenitoin. V primeru konvulzivnega statusa epilepticus, ki se ne odziva na začetno zdravljenje, je potreben sprejem na oddelku za intenzivno nego in zdravljenje z močnejšimi učinkovinami, kot sta tiopenton ali propofol.


=== Zdravila ===

Kot glavno zdravljenje epilepsije se uporabljajo antiepileptiki, ki jih mora oseba morda jemati celo življenje. Izbira antiepileptikov je odvisna od vrste napada, sindromov epilepsije, ostalih uporabljenih zdravil in drugih zdravstvenih težav ter od starosti in življenjskega sloga osebe. Na začetku priporočamo uporabo enega zdravila. Če to ni učinkovito, ga je treba zamenjati z drugim zdravilom. Jemanje dveh zdravil hkrati je priporočljivo le, če eno zdravilo ne učinkuje. Pri približno polovici je učinkovita prva učinkovina, druga posamezna učinkovina pomaga pri približno 13 %, tretjina oziroma dve učinkovini hkrati lahko pomagata pri dodatnih 4 %. Pri okoli 30 % ljudi se kljub zdravljenju z antiepileptiki napadi še naprej pojavljajo.
Na voljo so številna zdravila. Fenitoin, karbamazepin in valproat so se izkazali kot enako učinkoviti tako pri žariščnih kot tudi pri generaliziranih napadih. Izkazalo se je, da karbamazepinz nadzorovanim sproščanjem deluje prav tako dobro kot karbamazepin s takojšnjim sproščanjem in ima lahko manj neželenih učinkov. V Združenem kraljestvu sta karbamazepin ali lamotrigin priporočena za primarno zdravljenje žariščnih napadov, levetiracetam in valproat pa za drugotno zdravljenje glede na stroške in neželene učinke. Valproat se priporoča kor primarno zdravilo za generalizirane napade, pri tem pa je lamotrigin drugotno zdravilo. Pri ljudeh z odsotnostmi se priporoča uporaba etosuksimida ali valproata. Valproat je posebej učinkovit pri mioklonih napadih in toničnih ter atoničnih napadih. Če so napadi dobro nadzorovani z ustreznim zdravljenjem, običajno ni treba rutinsko preverjati ravni zdravil v krvi.
Najcenejši antiepileptik je fenobarbital. Svetovna zdravstvena organizacija ga priporoča kot zdravilo v prvem izboru za države v razvoju in se tam redno uporablja. Dostop do tega zdravila pa je lahko otežen, ker ga nekatere države označujejo kot nadzorovano zdravilo.
O neželenih učinkih zdravila poročajo pri 10 do 90 % ljudi, odvisno od tega, kdo je zbiral podatke in kako. Večina neželenih učinkov se nanaša na odmerjanje in so blagi. Nekateri takšni neželeni učinki so spreminjanje razpoloženja, zaspanost in nestabilnost pri hoji. Nekatera zdravila imajo neželene učinke, ki niso povezani z odmerjanjem, kot so na primer izpuščaji, zastrupitev jeter ali supresija kostnega mozga. Ena četrtina oseb se zaradi neželenih učinkov odloči prekiniti zdravljenje. Nekatera zdravila so povezana s prirojenimi napakami, če se jemljejo med nosečnostjo. Valproat je še posebej vprašljiv, posebno v prvih treh mescih. Kljub temu se zdravljenje, če je učinkovito, pogosto nadaljuje, saj je tveganje pri nezdravljenju epilepsije večje kot pa tveganje, če se zdravil ne jemlje.
Postopno prenehanje jemanja zdravil je smiselno pri osebah, ki napadov nimajo že od dveh do štirih let; vendar pa se napadi pri tretjini ljudi znova pojavijo, najpogosteje v prvih šestih mesecih. Prenehanje jemanja zdravil je možno pri približno 70 % otrok in pri približno 60 % odraslih oseb.


=== Operacija ===
Kirurško zdravljenje epilepsije je lahko možnost zdravljenja pri osebah z žariščnimi napadi, ki se pojavljajo kljub drugim načinom zdravljenja. Druga zdravljenja vključujejo vsaj preizkus dveh ali treh zdravil. Cilj kirurškega posega je popoln nadzor nad napadi, kar se doseže v 60–70 % primerov. Pogosti posegi so med drugim: izrez hipokampusa z resekcijo sprednjega senčnega režnja, odstranitev tumorjev in odstranitev delov neokorteksa. Nekateri posegi, kot je kalozotomija korpusa, se izvedejo kot poskus zmanjšanja števila napadov in ne kot poskus ozdravljenja stanja. Po operaciji se pogosto lahko dajanje zdravil počasi ukine.
Pri osebah, ki niso kandidati za operacijo, je lahko druga možnost zdravljenje z nevrostimulacijo. Pri osebah, ki se na zdravila niso odzvale, so se kot učinkovite izkazale tri vrste nevrostimulacije: stimulacija vagusnega živca, sprednja talamična stimulacija in odzivna stimulacija v zaprti zanki.


=== Drugo ===
Ketogena dieta (veliko maščob, malo ogljikovih hidratov in dovolj beljakovin) je po nekaterih podatkih število napadov razpolovila pri 30–40 % otrok. Približno 10 % otrok je dieto uspešno vzdrževalo nekaj let, 30 % je bilo zaprtih, pogosti pa so bili tudi drugi neželeni učinki. Manj radikalne diete je lažje tolerirati in so tudi lahko učinkovite. Zakaj ta dieta deluje, ni jasno. Za preprečevanje napadov so kot koristno predlagali telesno vadbo, kar potrjujejo nekateri podatki.
Terapija z izogibanjem pomeni, da se čim bolj zmanjšajo ali odstranijo sprožilci. Pri osebah, ki so občutljive na svetlobo, je lahko koristno, da imajo manjši televizor, se izogibajo video igricam ali nosijo zatemnjena očala. Nekateri trdijo, da lahko psi za pomoč osebam z epilepsijo, to so posebni šolani psi, napovedo napade. Vendar pa je za to malo dokazov. Bio feed-back z upravljavcem na podlagi valov EEG je lahko koristen pri osebah, ki se na zdravila ne odzivajo. Vendar pa se psihološke metode ne bi smele uporabljati kot nadomestilo za zdravila.


=== Alternativna medicina ===
Alternativna medicina, vključno z akupunkturo, psihološkimi posegi, vitamini in jogo, nimajo zanesljivih dokazov, ki bi podprli njihovo uporabo pri epilepsiji. Tudi uporabe kanabisa dokazi ne podpirajo. Melatonin je zadostno podprt z dokazi.


== Prognoza ==

Epilepsije ni mogoče pozdraviti, vendar lahko zdravila učinkovito nadzorujejo napade pri približno 70 odstotkih primerov. Pri osebah z generaliziranimi napadi je nadzorovanje z zdravili uspešno pri 80 odstotkih, pri osebah z žariščnimi napadi pa je uspešnost 50-odstotna. Eden od napovednikov dolgoročnega izida je število napadov, ki se pojavijo v prvih šestih mesecih. Drugi dejavniki večjega tveganja slabših rezultatov pa vključujejo: premajhen odziv na začetno zdravljenje, generalizirane napade, epilepsijo v družini, psihiatrične težave in valove na EEG, ki predstavljajo generalizirano epileptiformno dejavnost. V državah v razvoju se 75 % ljudi ne zdravi oziroma se ne zdravi ustrezno. V Afriki se ne zdravi 90 % prizadetih. Razlog za to je med drugim, da ustrezna zdravila niso na voljo ali pa so predraga.


=== Smrtnost ===
Ljudje z epilepsijo imajo povečano tveganje smrti, ki je od 1,6 do 4,1-krat večje kot pri splošni populaciji in je pogosto povezano z osnovnim vzrokom napadov, epileptičnim statusom, samomorom, travmo in nenadno nepričakovano smrtjo pri epilepsiji (angl. »sudden unexpected death in epilepsy« – SUDEP). Smrt zaradi epileptičnega statusa je v prvi vrsti zaradi vzroka in ne zaradi izpuščenih odmerkov zdravil. Tveganje samomora je pri ljudeh z epilepsijo povečano za dva- do šestkrat. Vzrok za to je nejasen. Nenadna nepričakovana smrt pri epilepsiji je lahko delno povezana s pogostostjo generaliziranih tonično-kloničnih napadov in je vzrok približno 15 % smrti, povezanih z epilepsijo. Kako bi lahko tveganje zmanjšali, ni znano. Največji porast smrtnosti zaradi epilepsije je pri starejših osebah. Osebe, ki imajo epilepsijo z nepojasnjenim vzrokom, imajo rahlo povečano tveganje. V Združenem kraljestvu ocenjujejo, da je približno 40–60 % smrti morda mogoče preprečiti. V državah v razvoju je mogoče številne smrti pripisati pomanjkanju zdravljenja epilepsije, kar vodi do padcev ali epileptičnega statusa.


== Epidemiologija ==
Epilepsija je ena najpogostejših resnih nevroloških motenj, ki prizadene približno 65 milijonov ljudi po vsem svetu. Pojavi se pri 1 % prebivalstva do 20. leta starosti, in pri 3 % prebivalstva do 75. leta starosti. Pogostejša je pri moških kot pri ženskah, čeprav je skupna razlika majhna. Večina obolelih (80 %) je v državah v razvoju.
Trenutno ima aktivno epilepsijo nekje od 5 do 10 na 1.000 oseb, aktivna epilepsija pa je opredeljena kot epilepsija, pri kateri se je v zadnjih petih letih pojavi vsaj en napad. Epilepsija se vsako leto začne pri 40–70 na 100.000 ljudi v razvitih državah in pri 80–140 na 100.000 ljudi v državah v razvoju. Revščina je tveganje in vključuje tako dejstvo, da prizadeti prihaja iz revne države, kot tudi dejstvo, da je v primerjavi z drugimi v svoji državi revnejši. V razvitem svetu se epilepsija najpogosteje začne pri mlajših ali pri starejših. V državah v razvoju se bolezen pogosto začne pri starejših otrocih in mladih odraslih zaradi več primerov travm in infekcijskih bolezni. V razvitih državah se je od 70. let dvajsetega stoletja do leta 2003 število primerov na leto pri otrocih zmanjšalo in povečalo število primerov pri starejši populaciji. To gre deloma pripisati boljšemu preživetju po kapi pri odraslih.


== Zgodovina ==
Najstarejši medicinski zapisi kažejo, da je epilepsija pri ljudeh pojav, ki ga beležijo skozi celotno zgodovino. Skozi ves stari vek so motnjo razumeli kot duševno stanje. Najstarejši opis epileptičnega napada na svetu je v akadščini (jeziku v stari Mezopotamiji), napisan pa je bil okrog 2000 pr. n. št. Za osebo so zapisali, da je pod vplivom boga lune in so jo zdravili z izganjanjem duhov Epileptične napade omenja tudi Hamurabijev zakonik (okrog 1790 pr. n. št.) kot upravičen razlog za vrnitev kupljenega sužnja, in papirus Edwin Smith (okrog 1700 pr. n. št.), ki opisuje primere posameznikov z epileptičnimi krči.
Najstarejši znan podroben zapis o motnji sami je v Sakikkūju, babilonskem medicinskem besedilu v klinopisu iz 1067-1046 pr. n. št. Besedilo opisuje znake in simptome, razlaga zdravljenje in možne rezultate ter opisuje številne lastnosti različnih vrst napadov. Ker Babilonci niso razumeli narave te bolezni, so napade pojasnjevali kot obsedenost z zlimi duhovi in epilepsijo zdravili na duhovne načine. Okrog 900 pr. n. št. je vedež Punarvasu Ātreya epilepsijo opisal kot izgubo zavesti, to definicijo pa vsebuje tudi ajurvedsko besedilo Čaraka samita (okrog 400 pr. n. št.).

Grki so imeli, kar se bolezni tiče, nasprotujoča mnenja. Po eni strani so menili, da je epilepsija neke vrste obsedenosti duha, po drugi strani pa da gre lahko za stanje, povezano z genialnostjo in božanskostjo. Eno od imen, pod katerim so jo poznali, je »sveta bolezen«. Epilepsija nastopa v grški mitologiji: povezovali so jo z boginjama Lune Seleno in Artemido, ki sta kaznovali vsakogar, ki si je upal ju vznemiriti. Grki so menili, da imajo tako bolezen pomembni ljudje, kot sta na primer bila Julij Caesar in Hercules Opazna izjema pri tem božanskem in duhovnem vidiku je bila Hipokratova šola. V petem stoletju pred našim štetjem je Hipokrat zavrnil mnenje, da bolezen povzročajo duhovi. V svojem prelomnem delu »O sveti bolezni« je zapisal mnenje, da epilepsija ni božanska izvora, temveč da gre za medicinsko ozdravljiv problem, ki izvira iz možganov. Kdorkoli zagovarja sveti vzrok za bolezen, je kriv širjenja nevednosti in vere v vraževerno magijo. Hipokrat je menil, da je dednost pomembna kot vzrok, opisal je slabše napovedi, če se bolezen pojavi v zgodnjem otroštvu, in navedel njene telesne lastnosti. pa tudi družbeno sramoto, ki je z njo povezana.  Namesto»sveta bolezen«, jo je imenoval »velika bolezen«, iz katere sledi dandanašnje ime  »grand mal«, ki se uporablja za generalizirane napade. Kljub temu, da je podrobno opisal fizične izvore bolezni, njegovi sodobniki njegovega mnenja niso sprejeli. Za bolezen so še v 17. stoletju krivili hude duhove.
Družba je po večini osebe z epilepsijo stigmatizirala, se jih izogibala ali pa celo zapirala; v Salpêtrière, rojstnem kraju moderne nevrologije, je Jean-Martin Charcot naletel na ljudi z epilepsijo v istih prostorih z bolniki, ki so bili duševno prizadeti, ki so imeli kroničen sifilis in ki so bili kazensko nori. Antični Rim je epilepsijo poznal kot znan kot »Morbus Comitialis« ( »zbornična bolezen«) in jo jemal kot prekletstvo od bogov. V severni Italiji so epilepsijo po tradiciji poznali kot bolezen sv. Valentina.
Sredi leta 1800 so odkrili in uvedli bromid, to je prvo zdravilo, ki je bilo uspešno proti napadom. Prvo sodobno zdravljenje, fenobarbital, so razvili leta 1912, fenitoin pa se je začel uporabljati leta 1938.


== Družba in kultura ==


=== Stigma ===
Ljudje z epilepsijo so po svetu pogosto stigmatizirani. Prizadene jih gospodarsko, socialno in kulturno. V Indiji in na Kitajskem je epilepsija lahko razlog za zavrnitev zakonske zveze. Ljudje ponekod še vedno verjamejo, da so soljudje z epilepsijo zakleti. V Tanzaniji, pa tudi v drugih delih Afrike, epilepsijo vidijo kot obsedenost s hudimi duhovi, kot čarovništvo, ali zastrupljenje, veliko ljudi tudi verjame, da je bolezen nalezljiva, za kar ni nikakršnih dokazov. Pred letom 1970 je v Veliki Britaniji bilo epileptikom prepovedano, da bi se poročali. Zaradi stigme lahko nekateri med ljudmi z epilepsijo zanikajo, da bi kdaj koli imeli epileptične napade.


=== Gospodarstvo ===
Napadi imajo v ZDA neposredno gospodarsko ceno približno eno milijarde dolarjev. Epilepsija je v letu 2004 povzročila v Evropi gospodarsko škodo 15.5 milijard evro. V Indiji se ceni, da epilepsija predstavlja stroške v višini 1,7 milijarde USD ali 0,5 % BND. V Združenih državah Amerike predstavlja vzrok za približno 1 odstotek obiskov na urgentnem oddelku (2 odstotka na pediatričnih urgencah).


=== Vozila ===
Osebe z epilepsijo imajo približno dvakrat večje tveganje, da bodo vpletena v prometno nesrečo, tako da v mnogih državah po svetu ne smejo voziti ali pa smejo voziti le pod določenimi pogoji. Ponekod se po zakonu zahteva od zdravnikov, da o napadih poročajo uradu za izdajanje dovoljenj, drugih spet se od njih samo zahteva, da prizadeti osebi svetujejo, da to sama sporoči. Države, ki poročilo zdravnika zahtevajo, so med drugim: Švedska, Avstrija, Danska in Španija. Države, kjer mora prizadeta oseba napad javiti, so med drugim: Velika Britanija in Nova Zelandija in zdravnik sme sam poslati obvestilo, če ima občutek, da prizadeti tega še ni storil. V Kanadi, ZDA in Avstraliji so zahteve glede poročanja odvisne od province ali države. Če so napadi dobro nadzorovani, je večina mnenja, da je vožnjo smiselno dovoliti. Koliko časa mora oseba biti brez epileptičnih napadov, preden lahko vozi, je od države do države različno. Mnoge države zahtevajo, da je oseba od enega do treh let brez napadov. V ZDA določi potrebni čas brez napadov vsaka država zase, znaša pa od treh mesecev do enega leta.
Ljudje z epilepsijo ali napadi običajno ne morejo dobiti pilotskega dovoljenja. V Kanadi lahko oseba, ki je imela en sam napad, po petih letih zahteva, da se ji, če so vsi drugi testi normalni, izda dovoljenje z omejitvami. To velja tudi za ljudi, ki imajo vročinske krče in z drogami povezane epileptične napade. Zvezna uprava za letalstvo ZDA ne dovoljuje, da bi osebe z epilepsijo dobile dovoljenje za poklicnega pilota. Redko se lahko naredijo izjeme za osebe, ki so imele en sam napad ali vročinske krče in ki so ostali brez napadov in brez zdravil vse do odrasle dobe. V Združenem kraljestvu za zasebno pilotsko dovoljenje veljajo isti pogoji kot za poklicno vozniško dovoljenje. Pogoj je desetletno obdobje brez epileptičnih napadov in brez zdravil. Tisti, ki ne izpolnjujejo te zahteve, lahko dobijo, če so pet let brez epileptičnih napadov, dovoljenje z omejitvami.


=== Podporne organizacije ===
Obstajajo številne neprofitne organizacije, ki pomagajo ljudem in družinam, prizadetih zaradi epilepsije. V Veliki Britaniji je to med drugimi Skupni odbor Velike Britanije in Irske za epilepsijo. V letu 2008 so 28. marca prvič proslavili Vijoličasti dan, 2008, katerega namen je povečati ozaveščenost javnosti glede epilepsije. Druga prizadevanja za večje poznavanje sprejetje bolezni je med drugim kampanja »Ven iz sence«, v kateri sodelujejo Svetovna zdravstvena organizacija, Mednarodna liga proti epilepsiji in Mednarodni urad za epilepsijo.


== Raziskave ==
Napovedovanje napadov se tiče poskusov, da bi z EEG lahko napovedovali epileptični napad, preden do njega pride. Leta 2011 učinkovitega mehanizma za napovedovanje epileptičnih napadov še niso uspeli razviti. Ponavljajoča se izpostavljenost dogodkom, ki bi lahko povzročili napadi, sčasoma povzroči, da laže pride do epileptičnega napada; metodo so uporabili za ustvarjanje živalskih modelov epilepsije.
Genska terapija se proučuje za nekatere vrste epilepsije. Zdravila, ki spreminjajo delovanje imunskega sistema, kot je recimo intravenski imunoglobulin, rezultati raziskav slabo podpirajo. Neinvazivna stereotaktična radio-kirurgija se od leta 2012 dalje za nekatere vrste epilepsije proučuje kot alternativa standardnim kirurškim metodam.


== Druge živali ==
Epilepsija se pojavlja pri številnih drugih živalih, med drugim pri psih in mačkah, in je pri psih najpogostejša možganska bolezen. Običajno se je zdravi z antikonvulzivi, kot je fenobarbital ali bromid pri psih in fenobarbital pri mačkah. Generalizirane napade je pri konjih dokaj enostavno diagnosticirati, teže pa je pri ne-generaliziranih napadih, kjer je EEG lahko da koristen.


== Sklici ==


== Nadaljnje branje ==
National Institute for Health and Clinical Excellence (Januar 2012). The Epilepsies: The diagnosis and management of the epilepsies in adults and children in primary and secondary care (PDF). National Clinical Guideline Centre.
Saraceno, B; Avanzini, G; Lee, P, ur. (2005). Atlas: Epilepsy Care in the World (PDF). World Health Organization. ISBN 92-4-156303-6. Pridobljeno 20. decembra 2013.


== Zunanje povezave ==

Epilepsija na Open Directory Project
Društvo LIGA proti epilepsiji Slovenije Arhivirano 2014-03-29 na Wayback Machine.