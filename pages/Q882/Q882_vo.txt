Hiel Sir Charles Spencer Chaplin (Jr.), KBE (1889 prilul 16 - 1977 dekul 25), sevädik as hiel Charlie Chaplin, äbinom fredadramatan Linglänik. El Chaplin ävedom balan dramatanas famikün, äsi rejidan ä musigan küpädik ün prim e zänod timäda biomagodema di Hollywood. Palecedom as balan sümädanas e klaunas gudikünas föro me biomagodem peregistarölas; fredadramatans votik äsufons fluni gretik oma.
Ädunon ti vali pö biomagodems omik: ädilekom, älabom rouli, älauton vödemi ed äprodom onis. El Chaplin äbinom i balan posödas jafiälikün e flunilabikünas timäda biomagodema seilik. Karier omik ädulon dü yels plu 65s, de süf in Linglän as ciladramatan ti jü deadam omik bäldotü lifayels 88. Lifüp notidik e privatik ela Charlie Chaplin äkeninükon timülis gönik äsi negönikis, lelobi gretik e döbatis vemik.
Roul veütikün oma äbinon ut „glibana“ (sevädik as „Charlot“ in Fransän, Litaliyän, Spanyän, Portugän, Rumän, Grikän e Türkän). „Gliban“ äbinom pöfikan labü kondöti plütik ä digädi noubana. „Gliban“ ai älenlabom trelülaguni nabik, jukis e blitis tugretikis, melunahäti, äpolom stofi binü bambud ed älabom mustagi smalik patedik (nog sevädik as „mustag ela Chaplin“ ü „mustag ela Hitler“.