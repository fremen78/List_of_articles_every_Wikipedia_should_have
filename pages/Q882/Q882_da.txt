Sir Charles Spencer "Charlie" Chaplin (født 16. april 1889, død 25. december 1977) var britisk-amerikansk skuespiller, filminstruktør, manuskriptforfatter og komponist.
Den gængse historie er, at Chaplin blev født i London i en fattig familie med faderen Charles Spencer Chaplin Sr. og moderen Hannah Hill. MI5 konkluderede dog i 1952, at der ikke fandtes officielle dokumenter om en Charles Spencer Chaplin i Storbritannien før 1920, og Chaplin kan være født i en sigøjnerlejr i Black Path Park i Smethwick ved Birmingham.
Både Chaplin Sr. og Hannah Hill optrådte i varieteer. Kort efter Charlies fødsel forlod faderen Hannah og sine to sønner.
Karrieren blev indledt i 1894, hvor han assisterede sin moder under en optræden. I 1896 måtte hun dog opgive at passe sine to børn, som kom på børnehjem  Fra 1907 til 1913 arbejdede Chaplin med Karno Pantomime Troupe og deltog i turneer til USA og Canada. Her blev han opdaget af produceren Mack Sennett, som tilbød ham en kontrakt med Keystone Film Company. Her indspillede han sin første film Making a Living (1914), hvori han spiller arbejdsløs. Hans næste film Kid Auto Races at Venice (1914) afgjorde hans karriere. Her optræder han i hængerøvsbukser, et par sko, som er adskillige numre for store, en jakke, som til gengæld er flere numre for lille, en bowlerhat og en moustache, der er trimmet til tandbørstestørrelse. Fra 1915 skrev, instruerede og producerede Chaplin selv sine film, samtidig med, at han selv spillede hovedrollen i dem. Chaplin indspillede mere end 30 film for Keystone, inden han flyttede til Essanay Films, hvor han indspillede 15 film. Også den, som gav ham tilnavnet "the tramp" ("vagabonden"), hvor han spiller en helt, som forsøger at redde en kvinde i nød. Chaplins næste kontrakt med Mutual Film Corporation indbragte ham 10.000 USD om ugen plus bonus. Her arbejdede han 1916-1917.
The Kid kom i 1921.
I 1918 oprettede Chaplin og hans broder deres eget studie i Los Angeles, og i 1919 dannede de sammen med Douglas Fairbanks, Mary Pickford m.fl. filmselskabet United Artists. I 1925 kom klassikeren Guldfeber og året efter Cirkus. I 1931 tog Chaplin tilbage til London til premieren på City Lights, og han vendte først tilbage til USA i 1932.
Hans næste film, Moderne Tider (1936) er en af hans største successer, som måske kun overgås af Diktatoren (1940), der er en parodi på Nazi-Tyskland. Chaplin spiller dobbeltrollen som en jødisk barber, der har deltaget i 1. verdenskrig, og den onde Adenoid Hynkel, Tomanias diktator.
I 1952 kom hans nok bedst kendte talefilm Rampelys. Dette tidspunkt var netop højdepunktet for McCarthyismen, og Chaplin beskyldtes som mange andre af de amerikanske myndigheder for kommunistsympatier og blev smidt ud af landet. Derefter flyttede han til Schweiz. I denne periode indspillede han King in New York (1957) og sin sidste film Grevinden fra Hongkong (1967) med Marlon Brando og Sophia Loren, hans eneste fiasko.
I 1975 blev Chaplin adlet af dronning Elizabeth for sine fortjenester. Han døde juledag 1977 i Vevey i Schweiz og ligger begravet på kirkegården i Corsier-sur-Vevey i Vaud. To måneder senere, den 3. marts 1978, blev hans lig stjålet fra kirkegården i et forsøg på at afpresse familien penge. Afpresningsforsøget mislykkedes, og røverne blev fanget. Liget blev fundet igen 11 uger senere ved Genevesøen.


== Charlie Chaplin som komponist ==
Charlie Chaplin komponerede selv musikken til mange af sine film. Ligesom den berømte amerikanske komponist Irving Berlin kunne Chaplin ikke nedskrive sine kompositioner, men måtte have en assistent til at udføre nedskrivningen.
Hans mest kendte melodier er "Smile" fra Moderne Tider (1936), og "Limelight", der er temaet i filmen af samme navn (på dansk: Rampelys), (1952).
I 1916 stiftede Chaplin et selskab for at udgive sine kompositioner. Selskabets levetid var kort, men det nåede i 1916 at udgive tre kompositioner: "Oh! That Cello", »There's Always One You Can't Forget" og "The Peace Patrol March".
Chaplin citerede/anvendte – ligesom mange store klassiske komponister – i sin musik ofte dele af andre komponisters værker, således for eksempel Johannes Brahms' Ungarske Dans nr. 5 i ovennævnte "The Peace Patrol March".


== Filmografi ==


== Selvbiografier ==
Charles Chaplin: Mit liv, barndom – ungdom (Gyldendal, 1979)
Charles Chaplin: Mit liv (Gyldendal, 1993)


== Litteratur/kilder ==
Robert Eddy: Charlie Chaplin – hans liv og levned med originale fotografier (Zinklar Zinglersen, 1928)
Georges Sadoul: Chaplin (Tiden, 1954)
Lars Forssell: Chaplin (Gyldendal, 1967)
Uno Asplund: Chaplin og hans 81 film (Samleren, 1973)
Karen Hammer: Chaplin i rampelyset (Tracking nr. 4, 1985)
Søren Sørensen har skrevet sin version af verdenshistorien, hvorfra dele af denne artikel stammer.


== Noter ==

 Der er for få eller ingen kildehenvisninger i denne artikel, hvilket er et problem. Du kan hjælpe ved at angive troværdige kilder til de påstande, som fremføres i artiklen.


== Eksterne henvisninger ==
Charlie Chaplin på gravsted.dk

Charlie Chaplin Website (engelsk)
The Charlie Chaplin Archive (engelsk)

Charlie Chaplin på Internet Movie Database (engelsk)
Charlie Chaplin på Filmdatabasen 
Charlie Chaplin på Scope
Charlie Chaplin på Svensk Filmdatabas (svensk)
Charlie Chaplin på AlloCiné (fransk)
Charlie Chaplin på AllMovie (engelsk)
Charlie Chaplin på Turner Classic Movies (engelsk)
Charlie Chaplin på Rotten Tomatoes (engelsk)
Charlie Chaplin på The Movie Database (engelsk)
Charlie Chaplin på Internet Broadway Database (engelsk)
Charlie Chaplin på Internet Broadway Database (engelsk)
Fra Chaplins unge år i London