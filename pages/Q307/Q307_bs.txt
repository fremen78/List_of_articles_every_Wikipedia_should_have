Galileo Galilei (15. februar 1564 – 8. januar 1642) bio je italijanski matematičar, fizičar, izumitelj i astronom. Obično ga se naziva "ocem moderne opservacione astronomije", "ocem moderne fizike", "ocem nauke", kao i "ocem moderne nauke", te smatra polimatom.
Rođen je u gradu Pisa, tada u sastavu Firentinskog vojvodstva.
Galileo je proučavao brzinu, gravitaciju i slobodni pad, princip relativnosti, inerciju, kretanje projektila, a također je radio u primijenjenoj nauci i tehnologiji, opisujući svojstva klatna i "hidrostatičkih vaga". Izumio je termoskop i razne vojne kompase, a koristio je teleskop za naučna posmatranja nebeskih objekata. Njegov doprinos opservacijskoj astronomiji uključuje teleskopsku potvrdu faza Venere, posmatranje četiri najveća satelita Jupitera, posmatranje Saturnovih prstenova i analizu lunarnih kratera i sunčevih pjega.
Pronašao je zakone slobodnog pada tijela, prvi uveo opitnu metodu i matematičko formuliranje fizičkih zakona i na taj način postavio temelje klasične fizike. Otkrio je cikloidu i njenu primjenu na lukove mostova. Osnovao je balistiku, određujući paraboličku putanju zrna. Konstruirao je prvi termoskop. 1610. godine je izradio poznati Galilejev durbin sa uvećanjem od 20x, na temelju već postojećeg koji je imao uvećanje od 10x, i njime otkrio planine na Mjesecu, četiri Jupiterova satelita koji nose i njegovo ime, i zvjezdanu konstrukciju Mliječne staze. Otkrio je da i planeta Venera ima iste faze kao i Mjesec.
U svom djelu Dialogo sopra i due massimi sistemi del mondo tolemaico e copernicano, objavljenog u Firenci 1632. godine, iznio je učenje heliocentričnog sistema i zbog toga ga je inkvizicija 1633. godine stavila u okove i odvela u Rim, kod pape Urbana VIII. Poslije dvije sedmice provedene u karanteni na insistiranje Ferninanda II. de Medicia, premješten je u rezidenciju toskanskog konzula. U aprilu 1633. godine je inkvizicija počela njegovo ispitivanje, da bi sa suđenjem počela 22. juna 1633. godine i u namještenom sudskom procesu ga osudila na odricanje od svog učenja, na što je on i pristao, bojeći se da ga ne bi zadesila ista sudbina kao i Giordana Bruna iz godine 1600, i na zatvor neodređenog trajanja, što je kasnije papa Urban VIII. pretvorio u konfinaciju (kućni pritvor).
Pritvoren do smrti u svojoj kući u Firenci, završio je svoje veliko djelo Discorsi e dimonstrazioni matematiche intorno a due nuove scienze attenenti alla meccanica, koje je objavljeno 1638. godine, a u kojem je objasnio zakone fizike i mehanike u novoj svjetlosti, po čemu se i smatra osnivačem klasične fizike i mehanike. Prvo izdanje njegovih svih knjiga izdano je u Firenci između 1842. i 1856. godine u 16 knjiga.
Dana 31. oktobra 1992. godine, 359 godina poslije procesa protiv Galileia, papa Ivan Pavao II je zatražio oprost i ukinuo presudu inkvizicije protiv Galilea Galileia.
U njegovu čast, svemirska sonda napravljena za istraživanje Jupitera je nazvana njegovim imenom, kao i satelitski navigacioni sistem koji je u izradi.


== Djela ==
Galilejeva glavna djela su:

Mala ravnoteža (oko 1586. La bilancetta)
O kretanju (oko 1590. De Motu Antiquiora)
Mehanika (oko 1600. Le mecaniche)
Operacije geometrijskog i vojnog kompasa (1606. Le operazioni del compasso geometrico et militare)
Zvjezdani glasnik (1610. Sidereus Nuncius)
Rasprava o plutajućim tijelima (1612. Discorso intorno alle cose che stanno in su l'acqua, o che in quella si muovono)
Historija i demonstracija o sunčevim pjegama (1613. Istoria e dimostrazioni intorno alle macchie solari; rad zasnovan na "Tri pisma o sunčevim pjegama", Tre lettere sulle macchie solari, 1612)
Pismo velikoj kneginji Christini (1615., objavljeno 1636)
Rasprava o plimama" (1616. Discorso del flusso e reflusso del mare)
Rasprava o kometama (1619. Discorso delle Comete)
Ispitivač (1623. Il Saggiatore)
Dijalog o dva glavna svjetska sistema (1632. Dialogo sopra i due massimi sistemi del mondo)
Rasprave i matematičke demonstracije koje se odnose na dvije nove nauke (1638. Discorsi e Dimostrazioni Matematiche, intorno a due nuove scienze)


== Reference ==


== Vanjski linkovi ==

Biografija na sajtu biography.com (en)
Galileiova djela na sajtu Projekta "Gutenberg" (en)
Dokumentarac 400 Years of the Telescope na PBS-u (en)
Muzej posvećen Galileiu u Firenci (en)