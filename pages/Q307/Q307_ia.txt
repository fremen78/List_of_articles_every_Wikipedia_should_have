Galileo Galilei (Pisa le 15 de februario 1564 – Arcetri, Toscana le 8 de januario 1642) esseva un physico, philosopho e astronomo italian. Ille esseva professor universitari in Pisa (1589–1592) e in Padua (1592–1610). In Europa continental se refere normalmente a ille como Galilei, in le mundo anglophone on prefere su prenomine Galileo.


== Fundator del astronomia moderne ==
Galilei usava como un del primes un telescopio e esseva probabilemente le prime qui usava iste instrumento pro observationes astronomic. Galileo discoperiva assi quatro lunas de Jupiter. Ille observava etiam le phases del planeta Venus, e crateres super le luna, describente su observationes in Sidereus Nuncius, un libretto que appareva in martio de 1610 e cuje publication marca le initio del melioration continue, per telescopios de plus in plus bon, de nostre observationes del systema solar, del stellas e del cosmo.
Alcun menses plus tarde ille dirigeva su telescopio verso Saturno e remarcava "alco" a ambe lateres de Saturno. Ille diceva: Io ha vidite Saturno in triplico! Solmente Huygens concludeva in 1656 que lo vidite debeva esser un systema de anellos.
Galilei es le patre del astronomia moderne. A base del observationes del lunas de Jupiter e del phases de Venus e del theoria de Nicolaus Copernico, Galilei arrivava al conclusion que le sol sta in le medio de nostre systema solar e le planetas, includente le terra, gira circum le sol (le theoria heliocentric).
Antea on credeva, a base de lo que on videva e a base del scriptos de Platon, de Aristoteles e plus tarde de Ptolemeo, que le terra stava in le medio del universo integre, e que le sol, le planetas e tote le stellas girava circum le terra. Isto esseva etiam le opinion del ecclesias christian e specialmente del Ecclesia Catholic. Post alcun annos, Galileo confligeva ergo con le Eccelesia, ben que ille ipse manteneva que su obra esseva solmente un description purmente theoric, e non esseva in conflicto con le religion, al qual etiam ille ipse adhereva. Ille intendeva, al contrario, demonstrar quanto ingeniosemente construite esseva le creation de Deo.
Galilei esseva totevia fortiate a distantiar se de su discopertas, e esseva condemnate in un processo ecclesiastic a arresto domiciliari a perpetuitate, ab 1633, al etate de 69 annos.
Durante su arresto ille succedeva a escamotar e facer publicar in le estraniero un libro importante, defendente su nove ideas: Discorsi, e dimostrazioni matematiche, intorno à due nuoue scienze, publicate in Leiden, Paises Basse in 1637.
In 1737 su restos mortal esseva exhumate e transferite al ecclesia de Santa Croce in Florentia, ubi se pote admirar hodie un belle monumento funerari. Al exhumation esseva amputate pro rationes inclar su digito medie, un reliquia hodie exhibite in le Museo di Storia della Scienza, etiam in Florentia.
In 1992 le Papa Johannes Paulo II pronunciava un excusa, finalmente rehabilitante Galilei e mesmo recognoscente le como un homine de fide.


== Galeria ==