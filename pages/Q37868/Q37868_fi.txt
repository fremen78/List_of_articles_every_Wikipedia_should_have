Häpykieli eli klitoris on naisen ulkoisten sukupuolielinten hyvin tuntoherkkä osa. Häpykielestä on näkyvissä vain sen pieni pää, jonka peittona on huppumainen esinahka.
Häpykieli on hyvin herkkä kosketukselle, ja sen kosketus saa aikaan seksuaalista nautintoa. Naisen kiihottuessa seksuaalisesti häpykieli täyttyy verellä, jolloin se kasvaa ja hieman jäykistyy. Nukkuessa on normaalia, että häpykieli voi jäykistyä samalla tavalla kuin miehen siitin. 
Osalle naisista häpykieli on erityisen erogeeninen eli nautinnollinen alue.


== Anatomia ==

Häpykieltä hermottavat häpyhermo, lantiohermo ja alavatsahermo. Häpykielessä on noin 8 000 hermopäätettä, joista suurin osa terskassa. Tämä tekee häpykielestä ihmiskehon tuntoherkimmän alueen. 
Häpykieli on kokonaispituudeltaan 13 senttimetriä, josta 90 prosenttia on näkymättömissä. Häpykielen ainoa näkyvä osa on sen pää eli terska, joka sijaitsee pienten häpyhuulten yläosan risteyskohdassa. Terska on kärjestä kehään eli koronaan mitattuna keskimäärin 5,1 millimetriä pitkä, ja leveimmältä kohdaltaan se on 3,4 millimetriä. Terskan koko vaihtelee kuitenkin huomattavasti naisten välillä. Yleensä häpykieli on sormin tunnusteltavissa.

Terskaa eli häpykielen päätä peittää ohuesta kudoslevystä muodostunut esinahka eli huppu, joka kasvaa häpykielen selkäpuolta alaspäin. Esinahka suojelee häpykielen herkkää päätä. Se on hupun muotoinen sikiökehityksen aikana tapahtuneen vetäytymisen johdosta. Esinahan alapintaa kutsutaan frenulumiksi eli häpykielen siteeksi. Häpykielen esinahka ei ole kovinkaan joustava, ja sitä on vaikea vetää taakse.
Terskasta alkaa häpykielen runko. Se koostuu kahdesta pitkittäissuuntaisesta paisuvaiskudoksesta, jonka kudosjärjestys vastaa peniksen paisuvaiskudosta. Häpykielen paisuvaiskudoksessa ei kuitenkaan sidekudoskerroksen ja paisuvaiskudoksen välissä ole kerrosta. Naisen ikääntyessä paisuvaiskudoksen sidekudoksen määrä lisääntyy ja sileän lihaksen määrä vähenee. Häpykielen rungon paisuvaiset ovat kahdesta neljään senttimetriä pitkät. Rungon leveys on yhdestä kahteen senttimetriä. Rungon kiinnittää häpyliitokseen viuhkamainen tukiside. Paisuvaiskudokset muuttuvat ihon sisällä kahdeksi haaraksi, jotka kiinnittyvät häpyluun ja istuinluun haaraan. Ne ovat pituudeltaan 5–9 senttimetriä.


== Merkitys ==
Häpykieli on naisen elimistön tuntoherkin paikka. Häpykielen hyväileminen tuottaa voimakasta mielihyvää ja lisää seksuaalista kiihottumista, mikä taas aiheuttaa vaginan eli emättimen kostumisen. Nämä edesauttavat yhdynnän onnistumista sekä lisäävät yhdyntähalukkuutta.
Riittävän voimakas kiihottuminen huipentuu orgasmiin.
Ennen ajateltiin, että häpykielellä ei olisi mitään merkitystä lisääntymisen onnistumisessa. Tämä on kuitenkin nykyään yleisesti kumottu. Häpykielen hyväilyn aiheuttamat reaktiot kehossa antavat ihmisen lisääntymiselle erinomaiset olosuhteet.


== Häpykielen poistaminen ==
Joissakin kulttuureissa on edelleen tapana poistaa ympärileikkauksessa nuoren tytön häpykieli. Silloin puhutaan sukuelinten silpomisesta, mikä loukkaa uhrien ihmisoikeuksia. Suomessa tyttöjen ja naisten sukuelinten silpominen eli ympärileikkaus on rikos.
Sukuelinten silpomista esiintyy yleisimmin Somaliassa, Guineassa ja Djiboutissa, joista suurin osa tytöistä silvotaan. Sukuelinten silpomisesta ei ole minkäänlaisia myönteisiä terveysvaikutuksia. Sen sijaan silpomisesta seuraa tytölle ja naiselle paljon haittaa, kuten verenvuotoa, tulehduksia, virtsaamis- ja yhdyntäkipuja tai vaikeita synnytyksiä. Ympärileikkauksen uhri voi hakeutua korjausleikkaukseen, joka mahdollistaa seksuaalisen nautinnon.


== Klitorismi ==
Klitorismiksi kutsutaan tilaa, jossa häpykieli on jatkuvassa ja kivuliaassa kiihotustilassa. Tila vastaa miesten priapismia.


== Lähteet ==
Heusala, Kari: Naisen seksuaalisuus.  Like, 2001.  ISBN 952-471-253-9 


=== Viitteet ===


== Aiheesta muualla ==
Tohtori.fi: Häpykieli (Arkistoitu – Internet Archive)