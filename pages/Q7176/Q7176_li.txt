Dit artikel is gesjreve (of begós) in 't Mofers. Laes hie wie v'r mit de versjillende saorte Limburgs ómgaon. 

Nagieb Mahfoez (Arabisch: نجيب محفوظ, Nağīb Maḥfūẓ) ouch waal gesjreven es Nadjib of Naguib Mahfouz (Caïro, 11 december 1911 – Caïro, 30 augustus 2006), waas 'nen Egyptische sjriever.
Mahfoez begós mit sjrieve nao zien studie filosofie. Nao drie historische romans, die Egypte beleechten innen tied vanne farao's, begós t'r mit 't aafbilje van zien gebaordjestad. Die reeks euver Caïro woort aafgeslaote mitte driedeilige femieljeroman De Caïro-trilogie, det zie bekèndjste wirk zów waere. Veur dees trilogie kreeg t'r in 1957 de hoeagste Egyptische litteraer óngersjeijing: de Staotspries veure litteratuur. In 1988 óntvóng d'r es ieëste Arabische autäör de Nobelpries veure lètterkónde. Op 14 oktoeaber 1994 woort t'r 'ne maordaanslaag op 'm geplach door moslimextremiste: hae woort naergestaoke kórtbie zien weuning in Caïro en euverlaefdje dezen aanslaag. Hae woort in ziene naak getróffen en kreeg meujdje mit zeen en sjrieve; bepirkinge die neet mieë zeen euvergegange. Mahfoez sjreef mieër es dertig romans en verhaolbunjele. Versjillige daovan woorte verfilmp. Toet op huuj is t'r d'n ènsigste sjriever inne Arabische spraok dae oeatj 'ne Nobelpries haet óntvange. 
d'n Invlood dae Nagieb Mahfoez haet oetgeuub oppe modern Arabische litteratuur is hieël groeat. Daen groeaten invlood óntlieëntj t'r neet allein anen ómvang van zie romanoeuvre, mer ouch ane väölziejigheid van zie wirk. Mahfoez beuubdje oetereinloupendje litteraer genres en experimenteerdje mit alderlei technieken en stiele. Saer 1996 wuuertj de Naguib Mahfouz Medal for Literature oetgereik: 'ne pries veure bèste huujtiedsje roman gepubliceerdj in 't Arabisch, meh nag neet in 't Ingels.
't Wirk van Mahfoez wuuertj gewuuenlik in twieë houfperiode verdeildj: de periood vanne naturalistische romans, die e gedetailleerdj bild gaeve van 't sociaal en cultureel laeven in Caïro, mit es huuegdjepuntj de Trilogie, enne periood vanne psychologische romans, die aanvóng inne jaore zèstig (nao 'n litteraer stildje van zeve jaor), worin de verstuuerdje verhajing tössen 'n individu en zien ómgaeving centraal steitj. d'n Deef enne hónj, inne Arabische welt mesjiens waal zie meis-gelaeze wirk, markeertj 't begin van dees nuuj periood.