Naguib Mahfouz (arab. نجيب محفوظ‎, Naġīb Maḥfūẓ; 11. joulukuuta 1911 Kairo – 30. elokuuta 2006 Kairo) oli egyptiläinen kirjailija. Mahfouz sai Nobelin kirjallisuuspalkinnon vuonna 1988. Hän toimi muun muassa Egyptin valtion elokuvasäätiön ja kulttuuriministeriön palveluksessa.


== Elämänvaiheet ==
Mahfouz eli koko ikänsä Kairossa. Hän syntyi virkamiesperheeseen ja ryhtyi koulunkäynnin jälkeen opiskelemaan filosofiaa Kairon arabialaisessa yliopistossa. Häntä kiinnostivat maailmankatsomukselliset asiat, ja jo ensimmäisenä opiskeluvuotenaan hän julkaisi ideologioita koskevan esseen. Hän suoritti loppututkinnon vuonna 1934 ja luki sen jälkeen järjestelmällisesti eurooppalaisia kirjallisuuden klassikoita. Toimeentulonsa hän sai aluksi yliopiston sihteerin työllä. Suuren osan tuotannostaan hän kirjoitti virkatyönsä ohessa.


== Tuotanto ==
Mahfouz julkaisi yli 30 romaania sekä näytelmiä, novelleja, esseitä ja lehtiartikkeleja. Suuri nimi hänestä tuli vuosina 1956–1957 kirjoitetun Kairo-trilogian ansiosta. Kotimaassaan hän tuli tunnetuksi jo vuoden 1944 teoksella Kifāh Tība (Taistelu Thebasta). 
Mahfouzin teoksiin kuuluu Awlad Haretna (arab. أولاد حارتنا‎, ’Awlād Ḥāratnā, joka on käännetty englanniksi nimillä Children of Gebelawi ja Children of the Alley) vuodelta 1959. Se ilmestyi aluksi jatkokertomuksena lehdissä ja kertoo vertauskuvallisesti yksijumalaisten uskontojen synnystä. Uskonoppineet estivät teoksen julkaisemisen romaanina ja Mahfouz joutui murhayrityksen kohteeksi. Kirjassa kerrotaan Adam-isän ja kolmen pojan (Mooses, Jeesus ja Muhammad) tarinat. Teos julkaistiin kirjana Beirutissa 1967. 
Mahfouz kirjoitti myös suuren määrän elokuvakäsikirjoituksia ja toistakymmentä novellikokoelmaa. 


== Näkemyksiä ==
Mahfouz käsitteli alkuvuosien teoksissaan uskonnollis-filosofisia teemoja. Awlād Ḥāratnā -teoksessaan hän kuvaa tieteen aiheuttamaa Jumalan kuolemaa, mutta jää pohtimaan, tulisiko Jumala sittenkin herättää henkiin. Myöhemmissä romaaneissa on usein kyse keskiluokkaisten ihmisten vieraantumisesta. Myös egyptiläisyyden olemus ja yhteiskuntakriittisyys olivat hänen kiinnostuksensa kohteina.
Mahfouz tuki Egyptin presidentin Anwar Sadatin Israelin kanssa vuonna 1978 solmimaa Camp Davidin rauhansopimusta. Sen takia häntä boikotoidaan monissa arabimaissa.


== Suomennetut teokset ==
Miramar.  ((Miramar, 1967.) Suomentaneet Pekka Suni ja Mustafa Shikeben. Keltainen kirjasto 228)  Tammi, 1989.  ISBN 951-30-9058-2 
Midaqq-kuja.  ((Zuqaqu-l-Midaqq, 1947.) Suomentaneet Pekka Suni ja Mustafa Shikeben. Keltainen kirjasto 243)  Tammi, 1990.  ISBN 951-30-9060-4 
Kairo-trilogia:
Palatsikatu: Kairo-trilogia 1. Suomentanut Pekka Suni. Keltainen kirjasto, 261. Tammi, 1992. ISBN 951-30-9059-0
Intohimon palatsi: Kairo-trilogia 2. Suomentanut Pekka Suni. Keltainen kirjasto, 279. Tammi, 1995. ISBN 951-31-0094-4
Sokerikuja: Kairo-trilogia 3. Suomentanut Pekka Suni. Keltainen kirjasto, 289. Tammi, 1996. ISBN 951-31-0095-2


== Lähteet ==