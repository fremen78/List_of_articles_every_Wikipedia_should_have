Nagib (Necib) Mahfuz (arapça نجيب محفوظ‎نجيب محفوظ‎‎; inglizce Naguib Mahfouz; 1911 aralıq ayınıñ 11, Qaire —  2006 arman ayınıñ 29, Qaire) - mısırlı yazıcı, romanist, drama ve stsenariy yazıcısı. Nobel mukâfatını alğan arap dünyası yazıcılarından yekânesidir. Esas eserlerini XX asırnıñ ortasında yazğan, mukâfatını ise 1988 senesi alğan. 


== Tercimeiyal ==
Nagib Mahfuz XX asırnıñ başında doğdı. Buña köre, o vaqıttaki adiselerniñ çoqusı, arap dünyasında belli olğan yazıcınıñ yaşayışına tesir etti.


=== Balalıq ve qorantası ===
Qairede, 1911 senesi aralıq ayınıñ 11-inde bir memur qorantasında doğdı. Onıñ adı, eñ belli mısır ekimi, mısır ebanaylıq ve ginekologiyasınıñ esasçısı Nagib Paşa Mahfuz şerefine qoyuldı. Şu belli ekim kelecek yazıcı doğğanda onıñ anasınıñ doğuruvını qabul etti. Mahfuz, qorantanıñ yedinci balası edi, onıñ dört ağası ve eki tatası bar edi. Ağalarnen tataları ondan büyük olğanlarına köre, olarnıñ arasında balalıqtan berli samimiy ve hoş duyğular olmağan edi. Ana-babası aqqında Mahfuz, pek az ayta edi. Babası, grajdan hızmetçisi, esapçısı ya da muasebeci olğanı belli. Mahfuz özü, babasını modası eskirgen bir adam kibi saya edi. Bunen beraber, balalıqtaki dostlardan biri onıñ babasını qaba bir adam olğanını kibi tasvir ete edi.


== Menbalar ==