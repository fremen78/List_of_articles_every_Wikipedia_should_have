Le Reforma protestante o Reformation protestante esseva un schisma del Ecclesia Catholic Roman que originava in le Europa central in le prime medietate del seculo 16. Illo resultava in le independentia de plure ecclesias national ab le autoritate del Papa (Ecclesia de Anglaterra, Ecclesia de Svedia, Ecclesia de Danmark, etc.), le elaboration de nove currentes theologic (Lutheranismo, Calvinismo, Anabaptismo), e le formation de nove sectos christian (como le puritanos anglese, le huguenots francese, o le Fratres Morave in le paises chec). Le capites del movimento protestante inclueva Martin Luther in Germania, Jean Calvin e Huldrych Zwingli in Switza, e Henrico VIII in Anglaterra e Irlanda. Le acto que initiava le Reforma esseva le publication per Martin Luther in Wittenberg in 1517 de su Novanta-Cinque Theses contra le vendita de indulgentias e altere abusos clerical.
Le revendicationes original del Reforma inclueva:

le fin del vendita de indulgentias
le sufficientia del fide pro salvation
le sacerdotio de tote le credentes
le directo del credentes al interpretation del scripturas secundo lor conscientia
le traduction del Biblia in linguas vernacular
le fin del celibato sacerdotal
le abolition del confession
le simplification del liturgia
le reduction del numero de sacramentos a duo (baptismo e eucharistia)
le veneration exclusive de Deo (e non de Maria, le sanctos o le angelos)
Le Ecclesia Catholic refusava de acceptar le criticas de Luther e alteres e condamnava su doctrinas como heresia. Le Consilio de Trento (1545-1563) emitteva le responso catholic al defia protestante e comenciava le Contra-Reforma.
Le divisiones politic suscitate per le Reforma esseva un del rationes principal pro multe guerras del seculos 16 e 17, notabilemente le Guerra de Trenta Annos.


== Referentias ==