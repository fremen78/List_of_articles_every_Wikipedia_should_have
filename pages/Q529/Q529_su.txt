Louis Pasteur nyaéta ahli mikrobiologi jeung ahli kimia ti Perancis. Lahir tanggal 27 Désémber 1822. Kasohor ku masarakat alatan ngamekarkeun inokulasi kuman panyakit nu ngbalukarkeun ayana vaksin munggaran nyaéta vaksin rabiés.
Pasteur ngamimitian karirna dina widang fisika di salah sahiji sakola lanjutan. Dina umur nu ka-26 taun geus jadi profesor di Universitas Strasbourg tuluy pindah ka Universitas Lille. Timuan panggedéna dina widang kimia nyaéta molékul asimétris jeung polarisasi cahya. Salian ti éta, Pasteur ogé nalungtik masalah sipat asam tartrat dina taun 1849. Tésis doktorna kristalografi ngajadikeun Pasteur profesor kimia di Univérsitas Strasbourg. Taun 1857 diangkat jadi diréktur ilmiah studi ngeunaan École Normale Supérieure. Dina tanggal 20 April 1862 Pasteur jeung Claude Bernard ngahasilkeun hiji prosés nu disebut pasteurisasi tina panalungtikanana ngaliwatan susu nu dipanaskeun nu ngabalukarkeun baktéri nu aya dina éta susu paraéh.
Taun 1870-an, Pasteur ngagunakeun métode imunisasi pikeun panyakit anthrax nepi ka ngahudang élmuan lianna pikeun néangan hal nu sarupa pikeun panyakit nu sipatna endemik. Pasteur ogé nyampurnakeun vaksin rabiés nu diciptakeun ku Emile Roux nu dijadikeun dadasar pikeun vaksin nu lian saperti polio, cacar, jeung tetanus. Ti mimiti taun 1888 karya Pasteur dituluykeun di Institut Pasteur di Paris. Taun 1895 Pasteur dilélér Medali Leeuwenhoek dina widang mikrobiologi. Tilar dunya dina taun 1895 alatan struk ti taun 1868. Dimakamkeun di Katedral Notre Dame. Tuluy layonna diteundeun di ruang bawah tanah Institut Pasteur Paris.


== Referensi ==