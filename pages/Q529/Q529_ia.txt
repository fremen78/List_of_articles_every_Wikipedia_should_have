Louis Pasteur (27 de decembre 1822 in Dole, Francia - 28 de septembre 1895 in Marnes-la-Coquette, Francia) esseva un scientista francese, chimico e physico e pionero del microbiologia. Ille obteneva fama mundial pro haber create un vaccino contra rabie ma es plus cognoscite pro haber inventate le pasteurisation. Le recercas e resultatos de Pasteur ha habite un signification enorme pro le maniera in le qual generationes posterior ha reguardate le vita.
Pasteur esseva educate in physica e chimia al École Normale Supérieure in Paris. Como physico e chimico ille se occupava con le facultates optic de crystallos. Specialmente ille dedicava su tempore pro provar un fortia asymmetric in le natura.
Ille obteneva successo remarcabile in su labor de developpar vaccinos e seros contra maladias causate per infectiones de bacterios. In ultra Pasteur laborava con processor de fermento e contribueva significativemente per fixar que le fermentation durante production de alcohol es causate per cellulas de levatura, e que acidification lactic es causate per bacterios que ille appellava plantas in forma de bastones.