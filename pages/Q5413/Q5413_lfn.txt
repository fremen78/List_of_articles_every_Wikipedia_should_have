La Rio Yangzi es la rio la plu longa en Asia e rio tre en la mundo, con 6300 km. Lo dreni un sinci de la area de Xina e sua basin es la abita de cuasi un tri de la popla xines.
La nom "Yangzi" deriva de la nom xines Yangzi Jiang, cual refere a la 435 km la plu basa de la rio, entre Nanjing e Shanghai. La rio intera es nomida la Chang Jiang en xines, leteral "la rio longa". Ma "Yangzi" es la nom plu comun estra xina.
La Yangzi ave un rol grande en la istoria, cultur, e economia de Xina. La delta jenera tan multe como 20% de la produi interna bruta de la Republica Poplal de Xina. La rio flue tra un serie diversa de ecosistemes e lo es la abita de multe spesies endemica e menasada, incluinte la aligator xines, la fosena lisa, la pex spadin xines, la delfin yangzi (posible estinguida), e la sturion yangzi. Per miles de anios, la rio ia es usada per acua, iriga, ijenia, transporta, industria, marca de bordas, e gera. La Parario de la Tre Caniones es la sentro idroeletrical plu grande en la mundo.
La rio orijina de alga influes e la parte este de la Plao Tibetan. Par tradision, la rio comensa a la basa de un glasia ueste de Monte Geladandong. La fonte vera (pd la distantia la plu longa de la mar) es a Colina Jari.
La Yangzi reseta acua de multe lagos. Cuatro de la sinco lagos dulse de xina contribui sua acua a la rio. Alga rios grande enflue en la Yangzi, e multe rios peti. La rio ateni la Mar Xines Este a Shanghai.
Ativia umana ia es demostrada en la area de la Tre Caniones tan temprana como 27,000 anios ante aora. Par la milenio sinco aec, la sesion basa de la rio ia es un sentro major de popla, abitada par la cultures hemudu e maijiaband, ambos entre la cultivores la plu temprana de ris. Par la milenio tre aec, la seguente cultur Liangzhu ia mostra influe de la popla de la cultur Longshan de la plano de Xina norde.
La vale sentral de la Yangzi ia es la abitada de cultures neolitica sofisticada . Plu tarde, lo ia es la parte la plu temprana de la vale de la rio cual ia es integrada en la sfero cultural de Xina norde. La popla de Xina norde ia es ativa ala de la Eda de Bronze.