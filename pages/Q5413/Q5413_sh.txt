Jangcekjang, Jangce ili Čanđang (kineski - Chang Jiang, Velika reka ili Dugačka Reka) je reka u središnjoj Kini. 

 Na kineskom Yangzi Jiang se odnosi samo na donji tok reke, dok se cela reka naziva Chang Jiang. Međutim pošto su se Evropljani sreli sa donjim tokom reke, ovaj naziv se ustalio u evropskim jezicima.


== Hidrografija ==
Jangcekjang je najveća reka u Aziji i treća po veličini na Zemlji (posle Amazona i Nila). Po kineskim geografima dugačka je 6.380 km mada se u raznim izvorima sreću brojke od 5520 do 6380 km. Površina sliva Jangcekjang je 1,775.000 km² i on se prostire na oko 1/5 površine Kine. Jangcekjang izvire na Tagla planini u severoistočom delu Tibeta. U gornjem toku reka protiče kroz ogromne klisure (koje su i najveće na Zemlji) i tu poseduje veoma veliki hidroenergetski potencijal. Kod Jičanga prolazi kroz kanjon Sansja dugačak 400 km. Plovna je za morske brodove do grada Vuhana na dužini od 1.200 km, dok je za rečne plovna do grada Čungkingana u dužini od 2.850 km. Uliva se u Istočno Kinesko more, severoistočno od grada Šangaja. Širina njenog ušća iznosi preko 20 kilometara. Najveće pritoke Jangcekjanga su: Jalung, Min, Kjaling i Han. Najveći gradovi koji leže u njenom slivu su: Šangaj, Nanking, Hankou (Vuhan) i Čungking. Reka ima veoma veliki hidroenergetski potencijal. Na reci se nalaze brojna veštačka jezera, kanali i hidroelektrane. Najpoznatija građevina na reci Jangcekjang je Brana Tri klisure u pokrajini Hubej koja je građena 17 godina. Ova brana će posle završnih radova 2009. godine postati najveća na svetu. Kod Nankinga i Vuhana reka je premošćena velikim dvospratnim mostovima za železnički i drumski saobraćaj.


== Povezano ==
Lista najdužih rijeka na svijetu
Brana Tri klisure


== Literatura ==

Mala Enciklopedija Prosveta - Opšta Enciklopedija (A-LJ). Izdavačko preduzeće „Prosveta“, Beograd 1959.
Srpska porodična enciklopedija; Knjiga 11 (In-J). Izdavači: Narodna knjiga i Politika NM, 2007. godine.