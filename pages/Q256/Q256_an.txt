O turco (en turco Türkçe u Türk dili) ye una luenga turquica parlata por bels 61.000.000 de personas por tot o mundo, 46.300.000 d'os cuals en Turquía y 180.000 en Republica Turca d'o Norte de Chipre; en os dos países ye luenga oficial. Tamién la parlan un 9% d'os habitants de Bulgaria y bi existen comunidaz importants en Rumanía, Macedonya d'o Norte, Grecia, Uzbekistán y Alemanya. A mayoría d'a población turcofona ye musulmana.
O estándard turco actual ye recient y substituyó a una luenga escrita conoixita como turco otomán, luenga plena d'arabismos y persismos. O estándard turco otomán teneba tantos arabismos y persismos y yera tan luent d'as parlas vivas que una persona que no tenese una educación islamica clasica cuasi no lo podeba entender. As parlas vivas yeran mes cerca d'a primera luenga turquica que s'estendilló por Anatolia. A zaguers d'o sieglo XIX cuan se quereba ixamplar l'amostranza primaria se veyió o problema. En as zagueras decadas de l'Imperio Otomans bel periodista ya escribiba en un luengache mes cerca d'a parla popular, pero o prencipal cambio en a luenga escrita se produció baixo o kemalismo, y a reforma que sufrió a luenga escrita fue muito mes radical que en atros países.
En a decada 1920 Mustafá Kemal emprendió o prochecto de cambiar o estándard y fer-lo mes turco. Os arabismos y persismos heban d'estar substituyius cuan fuese posible por radices turcas u por neolochismos turcos, y dimpués cambioron l'alfabeto arabe por l'alfabeto latino. En a decada de 1930 o pueblo mesmo fue movilizato pa replegar palabras turcas puras encara usatas en as parlas turcas locals y se creyoron equipes d'investigadors que rechirasen en os textos antigos pa escar palabras turcas obsoletas que podesen substituyir a los arabismos y persismos. As escuelas y prensa diaria daban publicidat a estas troballas. Se plegaba a prener palabras occidentals d'orichen frances pa substituyir arabismos u persismos cuan se veyeba convenient. O vocabulario d'o estándard cambió tanto que bi ha pocos turcos que entiendan os discursos de Kemal en a forma orichinal. O discurso d'os seis días (nutuk) sobre a caita de l'Imperio Otomán y d'amenexer d'a republica, pronunciato en 1927, habió de ser tradueito a lo turco morderno en 1963.
Entre as pocas palabras d'orichen turco en aragonés tenemos café, arribato a traviés d'atros luengaches.


== Referencias ==