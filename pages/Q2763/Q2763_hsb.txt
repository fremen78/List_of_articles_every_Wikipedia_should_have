Jako holocaust (ze starogrjekskeho ὁλόκαυστος holókaustos, „dospołnje spalene“; tež Shoah z hebrejskeho הַשּׁוֹאָה ha'Schoah, „katastrofa“) woznamjenja so nacionalsocialistiske ludomordarstwo europskich Židow za čas Druheje swětoweje wójny, při čimž buchu mjez 5,6 a 6,3 milionow Židow zamordowani. Němcy a jeho pomocnicy wuwjedźechu jón wot 1941 do 1945 systematisce a wot 1942 tež z industrielnymi metodami ze zaměrom, wšěch Židow w němskim knjejstwowym pasmje zničić. Tute najwjetše organizowane złóstnistwo w stawiznach čłowjestwa měješe swój zakład w statnje propagowanym antisemitizmje a wotpowědnym rasistiskim zakonjedawstwje nacionalsocialistiskeje Němskeje. Rozsud za zamordowanje wšěch Židow steješe we wuskim zwisku z nadpadom Němskeje na Sowjetski zwjazk w juniju 1941.
Najwjetši podźěl woporow pochadźeše z 1939 resp. 1941 wobsadźeneje Pólskeje (wokoło tři miliony) a z wobsadźenych kónčin Sowjetskeho zwjazka (mjez jednej a dwěmaj milionomaj).


== Wotkazy ==

Chronologija holocausta (němsce)
Shoah.de (němsce)
Datowa banka woporow wopomnišća Yad Vashem (jendź.)