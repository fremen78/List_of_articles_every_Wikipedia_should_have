Ti Danaw Baikal (Ruso: о́зеро Байка́л, tr. Ozero Baykal, IPA: [ˈozʲɪrə bɐjˈkal]; Ruso a Buryat: Байгал нуур, Mongol: Байгал нуур, Baygal nuur, a kayatna a sawen ket "masna a danaw"; Kirgistan: Байкол, a kayatna sawen ket "nabaknang a danaw") ket isu ti kaduogan a danaw iti lubong, iti 25 a riwriw a tawtawen.
Daytoy ket mabirukan idiay abagatan ti Rusia a rehion ti Siberia, a nagbaetan ti Irkutsk Oblast iti amianan a laud ken ti Buryat a Republika iti abagatan a daya, daytoy ti kaaduan ti tomo a nasadiwa a danum a danaw iti lubong, nga aglaon ti agarup a 20% iti saan a nayelo a rabaw ti nasadiwa a danum iti lubong.
Iti 1,642 m (5,387 ft), ti Danaw Baikal ket isu ti kaadaleman ken maysa kadagiti kalitnawan kadagiti amin a danaw ti lubong.  Kapadpada ti Danaw Tanganyika, ti Danaw Baikal ket naporma idi a kas maysa a taga-ugma a renggat a ginget, nga adda ti kadawyan nga atiddog nga immindayon a sukog nga adda ti kalawa ti rabaw iti 31,722 km2 (12,248 sq mi). Ti Baikal ket pagtaengan dagiti sumurok a 1,700 a sebbangan dagiti mula ken dagiti ayup, dua a pagkatlo ket saan a mabirukan ti ania man a lugar iti lubong ken daytoy ket nairangarang idi a UNESCO Sitio a Tawidan ti Lubong idi 1996. Daytoy ket pagtaengan pay dagiti tribu ti Buryat nga agtataeng idiay daya a bangir ti Danaw Baikal, nga agtartaraken kadagiti kalding, kamelio, baka ken karnero, a ti natimbengan a rehional a temperatura ket agdumaduma manipud iti kababaan a −19 °C (−2 °F) iti panaglalam-ek aginggana ti kangatuan ti 14 °C (57 °F) iti kalgaw.
Ti Danaw Baikal ket nabirngasan a kas ti "Bakbaket a kabsat dagiti Agkakabsat a Babbai a Danaw (Danaw Khövsgöl ken Danaw Baikal)".


== Pakasaritaan ==
Ti Danaw Baikal ket ammo idi a kas ti "Baybay Amianan" kadagiti naipakasaritaan nga Insik a teksto. Daytoy ket mabirukan idi idiay Xiongnu a teritorio a gumay-at manipud iti imperio ti Han a Dinastia iti abagatn, aginggana ti taiga ti Siberia iti amianan ti danaw, ken nakakitkita kadagiti panagraut dagiti milisia nga indauloan babaen ti buyot ti Han a Dinastia a nakilablaban kadagiti Xiongnu idi las-ud ti Han-Hun a Gubgubat. Bassit laeng ti naamammoan dagiti Europeano a maipanggep ti danaw aginggana idi nagpadakkel ti Rusia iti daytoy a lugar idi maika-17 a siglo. Ti immuna a Ruso nga eksplorador a nakaabot ti Danaw Baikal ket ni Kurbat Ivanov idi 1643.


== Heograpia ken hidrograpia ==

Ti Trans-Siberia a perokaril ket nabangon idi ti nagbaetan ti 1896 ken 1902. Ti pannakaipatakder ti nailadawana perokaril ti lawlaw ti abagatan a laud a gibus ti Danaw Baikal ket nakasapul kadagiti 200 a rantay ken dagiti 33 a tunel.  Aginggana ti panakalpasna, ti maysa a tren abalsa ket nagilugan kedagiti perokaril a mangballasiw ti danaw manipud iti Puerto Baikal aginggana idiay Mysovaya para kadagiti adu a napalabas a tawtawen.  Kadagiti panawen ti las-ud ti panaglalam-ek a panagyelo, ti danaw ket mabalin a pagnaan a balasiwen ngem daytoy ket nariesgo unay.  Ti maysa nga adu a panagballasiw ti naisangsangayan a naipakasaritaan ti milisia, a nakabati kadagiti adu a natnatay gapu ti pannakailatakanda ti kalamiis ket idi ti 1920 Nalatak a Martsa ti Yelo ti Siberia. Idi rugi ti 1956, ti panakakulong ti Penned Irkutsk ken ti Karayan Angara ket nangipangato ti lessaad ti danaw babaen ti 1.4 m (4.6 ft).


== Dagiti nagibasaran ==


== Dagiti akinruar a silpo ==
 Dagiti midia a mainaig iti Danaw Baikal iti Wikimedia Commons

Pakaammo ti Danaw Baikal