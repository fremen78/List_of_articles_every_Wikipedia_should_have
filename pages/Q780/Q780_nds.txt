Dat Hohn (pl. de Höhner, wetenschaplick Gallus gallus domesticus) höört to dat Geslecht Höhnervagels mit verscheden formten Huutkamm up ’n Kopp, twee Huutlappen an ’n Ünnersnavel un enen Spoor bi dat Heken. Dat Heken hett mehrstens buntere Feddern as dat Seken. De Höhner sünd Nestflüchters, dat heet, dat de Küken, kuum dat dat ut dat Ei utkrapen is, sik up ’n Padd maakt, un wat to freten söökt.
Dat Hohn is in ’n engern Sinn dat Seken, warrt ok Heen to seggt. Dat Heken warrt Hahn nöömt. Dat Seken heet Kluck, wenn dat Junge hett, un to disse Jungen seggt een Küken.
De Eier un dat Fleesch van de Höhner hebbt enen hogen Nährweert un sünd ene goot verdauliche Krankenkost. Darum warrt de Höhnertucht up de ganze Welt geern bedreven. 
Fröher, dor weren de Höhner op ’n Mess un halen sik dor de Möörken to ’n Freten. Denn güng dat los mit de Legebatterien un de groten Ställ. Hüüt geiht dat wedder annersrüm, denn ok wenn en Hohn nich so plietsch is as en Papagei, denn is dat doch en Deert, dat wat mitkriggt. Un smecken deit en Hohn, wat free lopen kann un scharren, ok veel beter. Dat is ok bi de Eier so. De Höhner warrt in’n Höhnerstall hollen un sitt dor op’n Wiemen.
Uns Hohn stammt vun dat Bankivahohn af, wat ut Indonesien is.


== Höhnerrassen ==
Dat gifft von Höhner n barg ünnerscheedliche Rassen. Bekannte Rassen sünd:

Bergsche Kreier, n Langkreierrass
Bielefelder Kennhohn, n Ras ut Bielefeld
Brahma, n groot Rass ut Asien
Italiener, n gode Eierleger ut Italien
Hollandsch Haubenhohn, mit n Ferenhaube up de Kopp
Krüper, n Rass ut Westfalen un dat Bergsche Land mit lüttje Poten
Ostfreesche Mööv, n old Rass ut Ostfreesland
Ramelsloher, n old Rass ut Nord-Düütschland
Rhodeländer, n dunkerrood Rass ut Amerika
Wyandotte, n amerikaansch Rass
Westfäälsche Doodleger, n gode Eierleger ut Westfalen


== Kiek ok bi ==
List vun Vagels, mit allerhand plattdüütsche Vagelnaams un Naams ut de Naberspraken
Projekt: Deerternaams up Platt


== Weblenken ==