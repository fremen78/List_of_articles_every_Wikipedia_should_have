Victor Marie Hugo (1802–85) ia es un poesiste, noveliste e autor teatral franses. Sua obras ia furni la stimula la plu grande a la promove romantica. El ia nase en Besançon, Frans. En la prefas de sua drama istorial longa Cromwell (1827), el prea per la abandona de la restrinjes clasica.
La periodo de 1829 a 1843 ia es sua plu produosa. El ia publici la novela istorial grande Notre Dame De Paris (1831). El ia scrive ance cantas poesial e pesos teatral como La re diverti se (1832), ajustada par la musiciste italian Giuseppe Verdi per la opera Rigoletto (1851).
En la desenio de 1840, Hugo ia ativi se en politica. En 1851, pos la colpa de stato de presidente Napoleon 3, Hugo ia fuji a Beljia. En 1855, el ia comensa esclui se per 15 anios sur la isola Gernsi. Ala , Hugo ia scrive obra criticosa incluinte Napoleon peti (1852) e Reproxas (1853). El ia completi sua obra la plu famosa, Les Misérables ("La Miseras", 1862), un novela cual descrive e condena la nonjustia sosial de Frans en la sentenio 19.
Hugo ia revade a Frans pos la cade de la Impero Du en 1870 e ia recomensa sua rol en politica. Prima, on ia eleje el a la Asembla Nasional e plu tarda a la Senato. Entre la obras la plu grande de sua 15 anios final es Novedes-tre (1874), un novela sur la Revolui Franses; e La arte de es un avo (1877), cantas poesial de sua vive familial.