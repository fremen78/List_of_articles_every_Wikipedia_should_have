Victor Hugo (Vesãsõ, 26 jasykõi, 1802 - Parĩ, 22 jasypo, 1885), ha'e akue peteĩ ñe'ẽpapára, mombe'ugua'uhára ha haihára hyãsiagua, peteĩ tuichavegua haihára hyãsiañe'ẽgua.
Hera tee niko Víctor Marie Hugo, heñóikuri ára 26 jasykõi ary 1802-pe, Besanzón, Hyãsia retãme. Itúva herava’ekue Joseph Leopold Sigisbert Hugo ha isýkatu Sophie Trebuchet. Imitãme Víctor oikókuri París-pe ha upéicha avei Madrid ha Napoles-pe. Upéi, isy oheja itúvape ha oikókuri Víctor Lahorie ndive, imborayhujára pyahu. Imitãrusúpe, ary 1815 rupi, Víctor Hugo ohaiñepyrũkuri iñe’ẽpoty ypykue (Francés ñe’ẽpoty ryru). Oñehekombo’e ijehegui, isy ha ijoyke’ykuéra oha’ã hikuái umi hembiapokue. Oje’e hese oĩha umi haihára ikatupyryvéva apytépe hyãsiañe'ẽme.
Víctor Hugo rembiapokue apytépe jajuhukuaa opaichagua haipyre, polítikaguigua ñe’ẽsyry jepe. Ñe'ẽpapára, ñoha'ãngahaihára ohechakuaa ha oñandupypukúva hetãygua remikotevẽ. Umi hembiapo ombopyahu Hyãsia ñe'ẽporãhaipyre. Oikohague rupi oipysyròmbaretékuri hemiandu ha upe mba’ére oñemosẽva’ekue hetãgui haimete mokõipa ary (1852 – 1870). Umi hembiapokue ojekuaavéva apytépe oĩ: Odas y baladas (1826), Las hojas de otoño (1832) ha Las contemplaciones (1856), Los castigos (1853), La leyenda de los siglos (1859 ha 1877). Ojapoakue avei heta mombe'ugua'u: Nuestra Señora de París (1831) ha Los miserables (1862).
Víctor Hugo omanókuri Táva Parĩ-pe, ára 22 jasypo ary 1885-pe. Oñeñotỹkuri Panteón de París-pe, ára 1 jasypoteĩ ary 1885-pe ha upérõ omoirũpahákuri chupe mokõi sua tapicha ohechakuaa ha omomba'eguasúva hekove.


== Arandukapurupyre ==
Ohai: David Galeano Olivera