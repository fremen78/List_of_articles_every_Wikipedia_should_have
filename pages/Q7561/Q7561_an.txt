A nieu neu u nyeu (d'o latín < NIVIS) ye a caita d'augua en forma de multitut de chicoz cristals de chelo, ditos flocons de nieu. A causa d'a suya composición granular, tien un tarabidau suau y fluixo, si no ye atapiada por a presión. Cheneralment a nieu se forma por sublimación d'a vapor d'augua en as capas alteras de l'atmosfera, a una temperatura menor de 0 °C. L'orache de nieu se clama "fer nevera".
Que se desvienga una nevada, a suya intensidat y cantidat dependen, entre atros factors, d'a latitut, l'altaria, a distancia a lo mar u l'oceano y d'o día de l'anyo.
A nieu tamién se puede fabricar con l'aduya d'os canyons de nieu. Ista tecnica ye emplegada por as estacions d'esquí pa amillorar o estau d'os carrerons cuan a temperatura ye prou baixa pero no caye prou nieu.
Un estudio recient ha contrimostrau que bellas bacterias tienen un papel important en a formación d'os cristals de chelo u de nieu. Por un regular se tracta d'eubacterias como as d'o chenero pseudomonas que en bels casos pueden estar patochenas. Han estato identificatas en muestras de nieu en Europa, America d'o Norte y l'Antartida.


== Tipos de precipitación nival ==

A precipitación de nieu dende l'atmosfera enta la superficie terrestre se diz "nevada". L'acción de cayer a nieu se diz "nevar" y, si lo fa en poca cantidat, alavez ye "nevusquiar". Una nevada gran se diz "nevazo", mientres que un nevazo de grans proporcions se puet decir un "nevadizo" (forma superlativa).


== Aspectos fisicos ==


=== Forma d'os flocons de nieu ===

Os flocons de nieu tienen formas diversas, pero d'ordinario siguen tarabidaus hexagonals, que reproducen o tarabidau cristalín d'o chelo ordinario. A velocidat de creiximiento d'o flocón de nieu depende muito d'a temperatura y a humidat.


== Mazadas ==
Dios me'n guarde de la nieu polvina/polvorina y de la mala vecina.
La nieu del pin, aspera la d'el maitín.
Si chela en chinero nevará en febrero.
Si en hibierno tiens calor, u yes mozo u luego nieva u yes buen treballador.
Ta Toz os Santos la nieu pe's cantos. (Chistau)
Ta Toz os Santos a nieu por os altos.
Sant Martín, la nieu en lo pin. (Chistau)
Ta sant Andrés a nieu por os piez.
Per sant Andreu, neu al peu; per santo Tomás un palmo mas.
Una uenya nevada, una uenya femada.


== Se veiga tamién ==
Chelo.
Chelera.
Cuniestra.
Esportes d'hibierno.
Esquí.
Cadenas de nieu.


== Referencias ==


== Notas ==


== Vinclos externos ==
 Se veigan as imáchens de Commons sobre Nieu.