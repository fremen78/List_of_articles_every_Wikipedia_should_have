Amaconas (portugalsce Rio Amazonas, w hornim běhu Rio Solimões) je wulkorěka na sewjeru Južneje Ameriki, kotraž přeprěkuje něhdźe 300 kilometrow južnje ekwatora Amaconasowu nižinu z najwjetšim tropiskim dešćowym lěsom swěta. Wón je na wodu najbohatša rěka na swěće a wobsahuje při wuliwje do Atlantiskeho oceana wjace wody hač slědowace sydom rěkow a něhdźe 70 króć wjace hač Ryn. Po Nilu je Amaconas ze 6.448 kilometrami druha najdlěša rěka na zemi.

Wón nastanje na wuchodźe Peruwa ze žórlicow Marañón a Ucayali a běži potom hłownje do wuchodneho směra přez zwjetša njewobsydlene kónčiny. Najwjetše město při rěce je Iquitos z 400.000 wobydlerjemi. Blisko brazilskeho milionoweho města Manaus wuliwa so wotlěwa Rio Negro do wjacore kilometry šěrokeho Amaconasa. Manaus sam při rěce njeleži. Sewjernje města Belém wuliwa so rěka z 200 kilometrow šěrokej deltu do Atlantiskeho oceana. Přerězny wotběh do oceana wučinja 206.000 m³/s a wotpowěduje 17 % wšěch přiběhow swětowych oceanow.
Wot něhdźe 10.000 přitokow Amaconasa su 100 pławne.


== Wotkaz ==