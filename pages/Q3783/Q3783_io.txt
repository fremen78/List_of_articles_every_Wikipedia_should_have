Amazon esas longa Sud-Amerikana fluvio qua naskas en la montaro Andi, en Peru, e debushas este, an l'oceano Atlantiko, pos trairar la norda regiono di Brazilia. Ol esas la maxim longa fluvio en la mondo (7 062 km) ed anke la maxim voluminoza. Ol formacas la maxim vasta e richa ekologiala sistemo del mondo.
Amazon havas la maxim vasta fluviala baseno del mondo. Ol kontenas 20% de la sensala aquo del mondo. Dum unika dio ekfluas de Amazon la sama quanto di aquo kam ekfluas de Thames (en Anglia) dum unika yaro. On povas trovar sensala aquo mem en disto di 250 km de la rivo, en Atlantiko.
En 1500 Vicente Yañez Pinzón divenis l'unesma Europano qua navigis en Amazon. Ilu baptis ol "Río Santa María de la Mar Dulce" (Fluvio Santa Maria di la Dolca Maro). Portugalani baptis ol "Amazonas" (Amazon) kande li observis indijena mulieri proxim lua rivo, e memorigis la mitologiala mulieri del Anciena Grekia.