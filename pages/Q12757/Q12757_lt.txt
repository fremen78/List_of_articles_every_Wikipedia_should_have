Vidaus degimo variklis – energijos rūšies keitimo įtaisas, variklis, uždaroje degimo kameroje atpalaiduojamą termocheminę kuro mišinio sprogimo reakcijos energiją verčiantis į mechaninę – sukimo momentą.


== Klasifikacija ==
Vidaus degimo varikliai skirstomi į:

kibirkštinio uždegimo
slėginio uždegimo
kombinuotuosius
Kiti skirstymai: pagal naudojamus degalus, variklio konstrukciją, kuro uždegimo būdą, cilindrų skaičių, cilindrų išdėstymą, oro įpūtimo pobūdį, stūmoklio eigą, komplektaciją, paskirtį.


== Keturtakčio vidaus degimo variklio veikimo schema ==

Dažniausiai vidaus degimo varikliai yra keturtakčiai.
Pirmasis taktas – įsiurbimas.
Sukantis velenui, stūmoklis iš viršutinio kraštutinio taško slenka žemyn, dujos cilindre praretėja, atsidaro
įsiurbimo vožtuvas ir pro jį į cilindrą patenka degusis kuro ir oro mišinys. Kai stūmoklis pasiekia kraštutinį tašką, įsiurbimo vožtuvas užsidaro.
Antrasis taktas – suspaudimas. Toliau sukdamasis alkūninis velenas ima kelti stūmoklį į viršų, ir šis spaudžia degųjį mišinį. Abu vožtuvai yra uždaryti. Kai stūmoklis vėl pasiekia kraštutinį viršutinį tašką, degusis mišinys užsidega (nuo žvakės kibirkšties benzininiuose varikliuose, nuo spaudžiamų dujų įkaitimo dyzeliniuose varikliuose).
Trečiasis taktas – darbas (degimas). Mišinys uždegamas arba užsidega nuo didelio slėgio, galiausiai sudega. Degant labai padidėja susidariusių dujų slėgis. Jos spaudžia stūmoklį, ir dėl to jis slenka žemyn – atlieka darbą. Leisdamasis stūmoklis priverčia judėti švaistiklį, o šis – alkūninį veleną. Šio takto metu abu vožtuvai yra uždaryti.
Ketvirtasis taktas – išmetimas. Stūmoklis nusileidžia iki apatinio kraštutinio taško, atsidaro išmetimo vožtuvas ir pro jį deginiai išmetami iš cilindro lauk, o stūmoklis kyla į viršų. Baigiantis šiam taktui, išmetimo vožtuvas užsidaro.


=== Vidaus degimo variklio užvedimas ===
Alkūninis velenas iš pradžių pasukamas starteriu ar rankena.
Toliau velenas sukasi iš inercijos. Tris taktus judina stūmoklį,
ketvirto takto metu stūmoklis perduoda energiją alkūniniam velenui.


== Pagrindinės dalys ==
stūmoklis
švaistiklis
alkūninis velenas
įsiurbimo vožtuvas
žvakė
cilindras
išmetimo vožtuvas


== Varikliai ==
I4 variklis
I5 variklis
I6 variklis
I8 variklis
V4 variklis
V6 variklis
V8 variklis
V10 variklis
V12 variklis
VR5 variklis
VR6 variklis
W formos variklis
Opozicinis variklis
Rotorinis variklis
Radialinis variklis


== Šaltiniai ==