I Premis Nobel a forin creâts seguint lis volontâts che si cjatin tal testament di Alfred Nobel, inventôr de dinamite. La lôr funzion e je chê di premiâ personis che si son distintis in mût particolâr in cualchidun dai cjamps interessâts.
La prime cerimonie di assegnazion dai Premis e fo tal 1901, inte Academie Reâl di Musiche di Stocolme, in Svezie. La premiazion e ven fate dal re di Svezie, e al premiât, dongje di une medae, e ven assegnade la somme di 10 milions di coronis svedesis, pôc plui di 1 milion di Euros, cul fin di dâ une sigurece ai premiâts e judâju a puartâ indevant i lôs studis.
I diviers cjamps di assegnazion dai premis a son:

fisiche, decidude de Academie reâl des siencis svedese
chimiche, decidude de Academie reâl des siencis svedese
midisine o fisiologjie, decidût dal Istitut Karolinska
leterature, decidût de Academie svedês
pâs, decidût dal Comitât Nobel norvegjês dal Parlament norvegjês
economie, creât tal 1968 de Banche centrâl svedês (Sveriges Riksbank); uficialmentri si clame Premi banche di Svezie par lis siencis economichis in memorie di Alfred Nobel
La consegne dai premis e cole ogni àn ai 10 di Dicembar, aniversari de muart di Alfred Nobel, a Stocolme, in Svezie, fûr che il premi pe pâs che al ven consegnât a Oslo.


== Altris premis ==
La mancjance di un premi pe matematiche e je chê plui evidente; un grum di ipotesis a son stadis fatis sul parcè di chest fat, e la conclusion plui probabil è je che probabilmentri Alfred Nobel nol jere interessât a cheste materie. Par chest a son stâts creâts altris premis, come la Medae Fields e il Premi Abel pe matematiche, il Premi Pritzker pe architeture o il Premi Turing pe computazion.


== Leams esternis ==
Fondazion Nobel (inglês)
(inglês) Fondazion Nobel norvegjês (Nobel pe pâs)
(talian) Nobelpreis.org