Buenos Aires, ametlikult Buenos Airese autonoomne linn, on Argentina pealinn ja riigi suurim linn.
Linn asub Río de la Plata läänekaldal La Plata lahe ääres. Buenos Airese linn ei kuulu Buenos Airese provintsi ega ole provintsi pealinn. 1880. aastal Buenos Aires, pärast aastakümneid kestnud poliitilisi võitlusi, föderaliseeriti ja eemaldati Buenos Airese provintsi koosseisust. Linnaga liideti Belgrano ja Florese linnad, mis tänapäeval on Buenos Airese linnaosad. 1994. aasta põhiseaduse muudatus andis linnale autonoomia, mistõttu sai linna ametlikuks nimetuseks Buenos Airese autonoomne linn. Varem nimetas Argentina president ametisse Buenos Airese linnapea, kuid alates 1996. aastast valivad linna kodanikud linna valitsusjuhti. 
Suur-Buenos Airese linnastu, mis hõlmab ka mitut Buenos Airese provintsi piirkonda, on ligikaudu 13,8 miljoni elanikuga Ameerika rahvaarvult neljas linnastu. See on ka suuruselt teine linn Kaljukitse pöörijoonest lõunapool. Buenos Airese elukvaliteet oli 2018. aastal maailmas 91. kohal, olles Ladina-Ameerikas üks parimaid.
See on tuntud oma säilinud eklektilise euroopaliku arhitektuuri ja rikkaliku kultuurielu poolest. See on mitmekultuurne linn, kus elab mitmeid etnilisi ja religioosseid kogukondi, andes oma panuse nii selle kultuuri kui ka linnas ja mõnes muus riigi osas räägitavasse murdesse. Linna rahvastik on mitmekesine, kuna alates 19. sajandist on linn ja riik vastu võtnud miljoneid immigrante kogu maailmast. Seega peetakse Buenos Airest üheks kõige mitmekesisema rahvastikuga linnaks Ameerikas. 


== Vaata ka ==
Buenos Airese Reformatsiooni kogudus
Buenos Airese Tehnikainstituut
Buenos Airese Ülikool
Riiklik Tehnikaülikool
Salvadori Ülikool


== Viited ==


== Välislingid ==

Linnavalitsuse koduleht (hispaania keeles)