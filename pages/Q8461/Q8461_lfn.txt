Razisme es la crede en la superioria de un raza supra un otra, cual resulta comun en distingui e prejudi a persones fundida sur sua raza (o etnico). 
La ideolojia de razisme inclui comun la idea ce umanas pote es sudivideda entre grupos distinguable cual difere en sua condui sosial e sua capasias inata, en ajunta a la idea ce los pote es ordinada como inferior o superior. Esemplos istorial de razisme inclui la olocausto, apartait en Sudafrica, sclavia e separadisme en la SUA, e sclavia en America latina. Razisme ia es ance un aspeta de la organiza sosial de multe statos e imperos colonial.
An si la consetas de raza e etnico es videda como separada en siensa sosial moderne, la du termas ave un istoria longa como egal en sua usa popular e leteratur. "Etnico" e "raza" es comun usada con sinifias simil o identical: la divide de grupos umana fundida sur cualias suposada como esensal o inata a la grupo (pe asendentes o condui). Donce, razisme es comun usada per refere a prejudi e nontolera per persones ci difere en sual cultur o etnico, en ajunta a diferes razal. Un conveni de la Nasiones Unida sur distingui razal ia conclui ca superioria fundida sur distinguis razal es falsa seguente siensa, moral condenable, nonjusta sosial, e perilosa per pas, e on ave no justi per distinguis de raza en cualce loca, en teoria o en pratica.
La ideolojia razal pote mostra se en multe aspetas de vive sosial. Razisme pote es presente en atas e pratisas sosial o en sistemes political (pe apartait) cual suporta la espresa de prejudi o averti. Ideas sosial asosiada con razisme pote inclui nativisme, xenofobia, aliena, nasionalisme, separadisme, ierarcias, supremisme, e simil fenomenos sosial.