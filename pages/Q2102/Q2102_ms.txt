Ular (Jawi: اولر turunan proto-Austronesia *SulaR) merupakan reptilia karnivor yang panjang dan berkaki dalam cabang Serpentes ordo Squamata. Seperti semua spesies ordo disebut, ular merupakan vertebrat amniot ektoterma yang berkulitkan sisik yang bertindan-tindih. Kebanyakan spesies ular mempunyai tengkorak yang lebih banyak sendinya berbanding leluhur cicaknya supaya mudah untuk menelan mangsa yang lebih besar daripada kepalanya dengan rahang yang amat mudah gerak. Untuk menampung badan ular yang sempit, organ-organ yang berpasangan (seperti ginjal) tersusun secara berikut-ikut, bukan bersebelahan, apalagi kebanyakan ular hanya mempunyai sebatang paru-paru. Sesetengah spesies mempunyai girdel pelvis dengan sepasang cakar vestij di sebelah kloaka. Juga terdapat jenis reptilia yang tidak berkaki tetapi bukan ular, iaitu cicak tanpa kaki; bezanya adalah, ular tiada kelopak mata dan telinga luaran.
Ular ditemui hidup di setiap benua (kecuali Antartika), Lautan Pasifik dan Lautan Hindi, serta kebanyakan daratan yang lebih kecil — antara yang terkecuali ialah beberapa pulau besar seperti Ireland dan New Zealand, serta kebanyakan pulau kecil di Lautan Atlantik dan tengah Lautan Pasifik. Lebih daripada 20 famili ular kini dikenal pasti, terdiri daripada sekitar 500 genus dan sekitar 3,400 spesies. Ular terdapat dalam pelbagai saiz, daripada ular benang yang hanya berukuran 10 cm, hingga ular sawa rendam yang boleh mencapai 8.7 meter (29 ka). Ular dipercayai berevolusi daripada cicak yang mengorek lubang atau hidup dalam air sekitar pertengahan Usia Kapur; fosil ular terawal yang diketahui bertarikh sekitar 112 juta tahun dahulu. Kepelbagaian ular moden muncul sewaktu zaman Paleosen (sekitar 66–56 juta tahun dahulu).
Kebanyakan spesies tidak berbisa; yang berbisa menggunakan bisanya terutamanya untuk membunuh dan melumpuhkan mangsa berbanding mempertahankan diri. Terdapat ular yang memiliki bisa yang cukup kuat untuk menyebabkan kesakitan yang teruk atau kematian terhadap manusia. Ular yang tidak berbisa pula menelan mangsa hidup-hidup atau menjerut mangsa hingga mati.


== Evolusi ==

Rekod fosil ular agak berkurangan kerana rangka ular biasanya kecil dan rapuh, oleh itu jarang mengalami pemfosilan. Fosil-fosil yang sedia ada boleh dicamkan sebagai ular (biarpun sering memelihara kaki belakang) mula-mula muncul dalam rekod fosil pada Usia Kapur. Fosil-fosil ular terawal yang diketahui datang dari tapak-tapak di Utah dan Algeria, masing-masing diwakili oleh genus Coniophis dan Lapparentophis. Tapak-tapak fosil ini dipercayai bertarikh pada kala Albia atau Senomania pada akhir Zaman Batu Kapur, sekitar 112–94 juta tahun dahulu. Bagaimanapun, terdapat satu fosil dari tapak di Algeria yang dikatakan lebih lama, iaitu mungkin seawal kala Aptia, iaitu 125–112 juta tahun dahulu.
Berasaskan anatomi perbandingan, adalah dipersetujui bahawa ular diturunkan daripada cicak. Ular sawa dan boa—kelompok-kelompok primitif di kalangan ular moden—mempunyai saki-baki 'anggota kaki belakang', iaitu jari-jari halus bercakar yang dipanggil susuh dubur yang digunakan untuk mencekau ketika mengawan. Kelompok Leptotyphlopidae dan Typhlopidae turut memiliki saki girdel pelvis yang kadang-kadang kelihatan seperti juluran seakan-akan tanduk.
Semua ular yang diketahui tiada anggota kaki depan. Ini disebabkan oleh evolusi gen Hox yang mengawal morfogenesis anggota kaki. Rangka paksi yang terdapat pada leluhur sepunya ular-ular, seperti mana haiwan-haiwan tetrapod yang lain, mempunyai pengkhususan setempat yang terdiri daripada vertebra serviks (leher), torasik (dada), lumbar (pinggang), sakrum (pelvis), dan kaudal (ekor). Pada awal evolusi ular, ekspresi gen Hox dalam rangka paksi yang mencetuskan perkembangan toraks menjadi dominan.  Justeru, kesemua vertebra di bahagian hadapan tunas anggota kaki belakang (apabila hadir) mempunyai identiti seakan-akan toraks (kecuali daripada tulang atlas, paksi, dan 1–3 vertebra leher). Dalam erti kata lain, sebahagian besar rangka ular merupakan toraks yang teramat panjang. Tulang rusuk hanya terdapat pada vertebra toraks. Vertebra leher, lumbar dan pelvis amat sedikit bilangannya (hanya terdapat 2–10 vertebra lumbar dan pelvis), sementara vertebra kaudal hanya tinggal sebatang ekor yang pendek.  Namun demikian, ekor ini masih cukup panjang untuk berguna bagi kebanyakan spesies, dan mengalami pengubahsuaian bagi sesetengah spesies yang tinggal di dalam air atau di atas pokok.
Ular moden berpecah menjadi pelbagai jenis sewaktu zaman Paleosen, pada masa yang sama ketika mamalia menjalani penyebaran menyesuai ekoran kepupusan dinosaur (yang bukan unggas). Kelompok Colubridae agak banyak spesiesnya kerana memangsakan rodensia, satu kelompok mamalia yang amat berjaya.


=== Asal-usul ===
Asal-usul ular masih belum dipastikan. Terdapat dua hipotesis utama yang bersaing merebut penerimaan.

Hipotesis Cicak Mengorek Tanah
Terdapat bukti fosil yang membayangkan bahawa ular mungkin berevolusi daripada cicak yang mengorek tanah, seperti Varanidae (atau kelompok seumpamanya) sewaktu Usia Kapur. Sejenis ular fosil terawal, Najash rionegrina, berupa haiwan mengorek berkaki dua dengan sakrum, yang hidup di daratan sahaja. Leluhur ini boleh dianalogikan dengan biawak tanpa telinga, Lanthanotus, yang hidup di Borneo (biarpun ia juga hidup dalam air). Spesies-spesies yang hidup di bawah tanah membentuk badan yang diperkemas untuk menggali, dan lama-kelamaan kehilangan kaki. Menurut hipotesis ini, ciri-ciri seperti kelopak mata lutsinar yang terlakur serta kehilangan telinga luaran timbul untuk menangani kesulitan mengorek tanah  seperti kornea tercalar dan kotoran masuk telinga. Sesetengah ular primitif juga diketahui memiliki kaki belakang, tetapi tulang pelvisnya tidak tercantum secara terus dengan vertebra. Ini termasuk spesies-spesies fosil seperti Haasiophis, Pachyrhachis dan Eupodophis yang lebih tua sedikit berbanding Najash.

Hipotesis Mosasaur Akuatik
Satu hipotesis alternatif yang berasaskan morfologi, berhujah bahawa leluhur ular mempunyai pertalian dengan mosasaur, iaitu reptilia hidupan air yang pupus dari zaman Batu Kapur yang dipercayai diturunkan daripada biawak purba. Menurut hipotesis ini, kelopak mata lutsinar terlakur pada ular dipercayai berevolusi untuk mengatasi keadaan dalam laut (kehilangan air kornea melalui osmosis), sementara telinga luaran hilang kerana lapuk dalam persekitaran berair, maka hasilnya ialah haiwan yang menyerupai ular laut masa kini. Pada akhir Zaman Batu Kapur, ular kembali hidup di daratan dan terus berkembang menjadi ular-ular masa kini. Fosil ular purba didapati daripada endapan laut akhir Zaman Batu Kapur, dan oleh itu sejajar dengan hipotesis ini, lebih-lebih lagi lebih tua daripada Najash rionegrina yang hidup di daratan. Binaan tengkorak yang serupa, kaki yang diperkecil atau hilang, serta persamaan anatomi antara mosasaur dan ular mendatangkan korelasi klados yang positif, tetapi sesetengah ciri ini turut dikongsikan bersama biawak.
Kajian genetik baru-baru ini menunjukkan bahawa ular tidak begitu rapat pertaliannya dengan biawak seperti yang dipercayai dahulu, dan oleh itu tiada pertalian dengan mosasaur yang diusulkan sebagai leluhur ular dalam hipotesis ini. Bagaimanapun, banyak lagi bukti yang mengaitkan mosasaur dengan ular berbanding biawak. Cebisan-cebisan bangkai ular yang ditemui dari zaman Jurasik dan awal zaman Batu Kapur menandakan rekod fosil yang lebih dalam untuk kelompok-kelompok ini, yang mungkin boleh menyangkal kedua-dua hipotesis ini.


== Taburan ==

Terdapat lebih daripada 2,900 spesies ular yang tertabur dari titik paling utara, dari Garisan Artik di Skandinavia hingga ke titik paling selatan, di Australia. Ular boleh ditemui di setiap benua kecuali Antartika, di laut, dan kawasan setinggi 16,000 kaki (4,900 m) di Banjaran Himalaya di Asia. Namun demikian, juga terdapat banyak pulau di mana ular tidak dijumpai, seperti Ireland, Iceland, dan New Zealand (namun perairan New Zealand sekali-sekala dikunjungi oleh ular laut berperut kuning dan ular katam tebu laut berjalur).


== Taksonomi ==
Semua ular moden dikelompokkan dalam suborder Serpentes mengikut taksonomi Linnaeus, sebahagian daripada order Squamata; namun kedudukan tepat ular dalam Squamata masih dipertikai.
Serpentes terdiri daripada dua infraorder, iaitu Alethinophidia dan Scolecophidia. Pemisahan ini berasaskan sifat-sifat morfologi serta keserupaan jujukan DNA mitokondrion. Alethinophidia juga boleh dipecahkan kepada Henophidia dan Caenophidia. Caenophidia terdiri daripada ular-ular "kolubroid" (Colubridae, Viperidae, Elapiidae, Hydrophiidae, dan Atractaspis) dan akrokordid, sementara famili-famili Alethinophidia yang lain terdiri daripada Henophidia. Biarpun tidak wujud hari ini, namun Madtsoiidae, iaitu ular seakan-akan sawa gergasi yang hidup hingga sekitar 50,000 tahun dahulu di Australia, diwakili oleh genus-genus seperti Wonambi.
Timbulnya pelbagai perbahasan tentang systematics atau pengkanunan yang digunakan dalam kelompok ini. Misalnya, banyak sumber mengelaskan Boidae dan Pythonidae dalam satu keluarga, sementara ada juga yang memisahkan Elapidae dan Hydrophiidae (ular laut) atas sebab-sebab praktikal biarpun pertalian famili dan subfamili ini amat rapat.
Kajian molekul terkini menyokong monofili bagi klad-klad ular moden, Scolecophidia, Typhlopidae + Anomalepididae, Alethinophidia, Alethinophidia teras, Uropeltidae (Cylindrophis, Anomochilus, Uropeltinae), Macrostomata, Boidae, Pythonidae dan Caenophidiae.


=== Famili ===


== Biologi ==


=== Saiz ===
Ular Titanoboa cerrejonensis yang kini pupus didapati mencapai panjang 12–15 meter (39–49 ka). Sebagai perbandingan, ular terbesar yang masih wujud ialah ular sawa yang menjangkau kepanjangan 9 meter (30 ka), dan anakonda yang berukuran sekitar 7.5 meter (25 ka) dan dianggap sebagai ular yang paling berat di Bumi.
Sebaliknya, ular terkecil yang masih wujud ialah Leptotyphlops carlae, dengan panjang sekitar 10 sentimeter (4 in). Kebanyakan ular merupakan haiwan yang agak kecil, dengan panjang kira-kira 1 meter.


=== Deria ===
Bau
Ular menggunakan deria bau untuk mengesan mangsa. Ular menghidu dengan menggunakan lidah bercabangnya untuk mengumpul zarah dalam udara untuk disalurkan kepada organ vomeronasal atau organ Jacobson dalam mulut untuk diuji. Cabang dalam lidahnya memberikan ular suatu deria rasa dan arah serentak. Ular menggerak-gerakkan lidah untuk mengambil zarah daripada udara, tanah dan air, menganalisis bahan-bahan kimia yang ditemui, dan menentukan kehadiran mangsa atau pemangsa dalam persekitaran setempat. Bagi ular yang hidup dalam air seperti anakonda, lidahnya berfungsi dengan cekap sekali di dalam air.
Penglihatan
Daya penglihatan ular berbeza-beza sekali, baik yang sekadar mampu membezakan yang cerah dengan yang gelap, mahupun yang tajam sekali, tetapi kebiasaannya daya penglihatan ular memadai mahupun tidak tajam, sekadar cukup untuk mengesan pergerakan. Umumnya, ular yang hidup di atas pokok yang paling baik penglihatannya, sementara ular yang menggali tanah pula paling lemah. Sesetengah ular, seperti ular lidi (genus Ahaetulla), mempunyai penglihatan dwimata, iaitu kedua-dua mata mampu menumpu pada satu titik yang sama. Kebanyakan ular memfokus dengan menggerak-gerakkan lensa secara ulang alik mengikut retina, sementara dalam kelompok amniot yang lain, kantanya diregangkan.

Kepekaan inframerah
Ular kapak, ular sawa, dan sesetengah jenis ular boa memiliki saraf penerima peka inframerah dalam alur-alur yang terdapat pada muncungnya untuk membolehkannya "melihat" haba yang dipancarkan oleh mangsa mamalia yang berdarah panas. Bagi ular kapak, alur-alur itu terletak di antara lubang hidung dan mata, iaitu di dalam "lubang" di setiap sebelah kepalanya. Ular-ular peka inframerah yang lain memiliki lubang yang lebih kecil pada bibir atas, di bawah lubang hidung sahaja.
Kepekaan getaran
Anggota badan yang bersentuhan dengan tanah amat peka pada getaran. Oleh itu, ular boleh mengesan kehadiran haiwan lain dengan mengesan getaran yang halus di udara dan di atas tanah.


=== Kulit ===
Kulit ular dilitupi sisik licin dan kering yang bersambung pada epidermis. Kebanyakan ular menggunakan sisik perut khas untuk bergerak dengan mencengkam permukaan. Sisik badan ular ini ada yang licin, berlunas, mahupun berbutir-butir. Kelopak mata ular merupakan sisik "cermin mata" lutsinar yang kekal tertutup buat abadi, juga dipanggil brille. Mata ular sentiasa terbuka; sewaktu tidur, retina boleh ditutup, atau muka disembamkan dalam lipatan badan.


==== Salin kulit ====
Kulit lama ular atau "kerosong" yang telah menjadi terlalu ketat untuk badan ular yang membesar akan disalin lengkap sekali harung umpama stoking yang diterbalikkan.
Bersalin kulit itu ada beberapa tujuannya. Pertama, kulit yang lama dan lusuh diganti; kedua, ini membantu membasmi parasit seperti hama dan kutu. Pembaharuan kulit secara menyalin sewajarnya membolehkan pertumbuhan bagi sesetengah haiwan seperti serangga; akan tetapi, hal ini diragui dalam hal ular.

Penyalinan berlaku secara berkala sepanjang hayat ular. Sebelum bersalin kulit, ular berhenti makan dan sering bersembunyi atau beralih ke tempat yang selamat. Sebaik sahaja sebelum disalin, kulit menjadi lusuh dan kering, sementara mata menjadi kabur atau kebiruan. Permukaan dalam kulit lama mencair. Ini menyebabkan kulit lama berpecah dari kulit baru di sebaliknya. Selepas beberapa hari, mata kembali jernih sementara ular itu "merayap" keluar dari kulit lamanya. Kulit yang lama pecah dekat mulut dan ular itu  menggeliang-geliut keluar dengan berbantukan tindakan menggeser-geser di permukaan keras. Selalunya, kulit yang dilupuskan itu terkelupas ke belakang sepanjang badan dari kepala ke ekor dalam keadaan seelok-eloknya, umpama menarik stoking hingga dalam luarnya terbalik. Maka terbentuknya selapis kulit yang baru, lebih besar dan berseri di bawah kulit lama itu.
Ular yang lebih tua boleh menyalin kulitnya hanya sekali dua dalam setahun, sementara ular yang muda dan masih membesar boleh menyalin sehingga empat kali setahun. Kulit yang terbuang ini memberikan kesan corak sisik yang sempurna, oleh itu selalunya kita boleh mengenal pasti spesies ular jika kulit terbuang itu cukup elok. Pembaharuan berkala ini menjadikan ular sebagai lambang penyembuhan dan perubatan, seperti yang digambarkan dalam Tongkat Asklepios.


=== Rangka ===

Rangka kebanyakan ular terdiri daripada tengkorak, hioid, turus vertebra, dan rusuk, sementara ular Henophidia mengekalkan saki-baki pelvis dan kaki belakang. 
Tengkorak ular terdiri daripada tempurung otak yang pejal dan lengkap, dan bercantum dengan kebanyakan tulang-tulang lain secara longgar, terutamanya tulang rahang yang amat mudah digerakkan untuk memudahkan manipulasi dan pemakanan bahan mangsa yang besar. Sisi kiri dan kanan rahang bawah hanya tercantum oleh ligamen yang anjal di hujung-hujung hadapan supaya boleh dipisahkan luas-luas, sementara hujung belakang tulang rahang rendah berartikulasi dengan tulang kuadrat untuk membolehkan mobiliti selanjutnya. Tulang-tulang mandibel dan kuadrat juga boleh merasai getaran dalam tanah. Oleh sebab kedua-dua belah rahang boleh bergerak secara berasingan dari satu sama lain, ular-ular yang merehatkan rahang di atas permukaan mempunyai pendengaran stereo peka yang boleh mengesan kedudukan mangsa. Laluan rahang-kuadrat-rakap mampu mengesan getaran pada skala angstrom biarpun ketiadaan telinga luaran serta mekanisme pemadanan galangan osikel yang digunakan oleh vertebrat lain untuk menerima getaran dari udara.  
Tulang hioid merupakan tulang kecil yang terletak di belakang dan ventral tengkorak, iaitu di kawasan 'leher', sebagai lekatan untuk otot-otot lidah ular, sama seperti dengan haiwan berkaki empat.
Turus vertebra terdiri daripada 200 hingga 400 vertebra (atau lebih). Vertebra ekor agak sedikit bilangannya (biasanya kurang daripada 20% jumlahnya) dan tiada rusuk, sementara setiap vertebra badan berartikulat dua batang rusuk. Vertebra-vertebra ini mempunyai unjuran yang membolehkan percantuman otot yang kuat untuk membolehkan gerak alih tanpa kaki.
Autotomi ekor jarang sekali terdapat dalam ular. Bagi yang ada pun, autonomi ini berupa intervertebra, iaitu patahan berlaku di sepanjang satah retak tertentu yang ada dalam vertebra.
Dengan sesetengah ular, terutamanya boa dan ular sawa, terdapat saki-baki kaki belakang dalam bentuk sepasang susuh pelvis. Bonjolan kecil seakan cakar ini di setiap sisi kloaka merupakan bahagian luaran rangka bersaki kaki belakang yang merangkumi tinggalan ilium dan femur.


=== Organ dalaman ===

Jantung ular terkurung dalam pundi yang dipanggil perikardium yang terletak di percabangan bronkus. Namun begitu, jantung masih boleh bergerak-gerak kerana tiadanya diafragma. Kelainan ini melindungi jantung daripada menerima kerosakan apabila mangsa dimakan yang besar disalurkan melalui esofagus. Limpa bersambung dengan pundi hempedu dan pankreas untuk menapis darah. Kelenjar timus terletak dalam tisu berlemak di atas jantung dan berfungsi menghasilkan sel-sel keimunan dalam darah. Sistem kardiovaskular ular juga unik kerana terdapatnya sistem portal renal yang mana darah dari ekor ular melalui buah pinggang sebelum kembali ke jantung.
Bekas paru-paru kiri lazimnya kecil ataupun tiada, kerana tubuh ular yang berbentuk tiub memerlukan semua organ lain berbentuk panjang dan tirus. Bagi kebanyakan besar spesies, hanya sebelah paru-paru berfungsi. Paru-paru ini mengandungi bahagian hadapan pernafasan dan bahagian belakang yang tidak berfungsi dalam pertukaran gas. 'Paru-paru kantung' ini digunakan untuk tujuan-tujuan hidrostatik untuk melaras keapungan untuk sesetengah ular air, tetapi fungsinya masih tidak diketahui bagi ular daratan. Kebanyakan organ yang berpasangan seperti buah pinggang atau organ pembiakan disusun bertingkat-tingkat dalam badan, iaitu sebelah terletak di hadapan sebelah lagi.
Ular tiada nodus limfa.


=== Bisa ===

Ular tedung, ular kapak, dan spesies-spesies yang sebagainya menggunakan bisa untuk melumpuhkan atau membunuh mangsa. Bisa itu merupakan air liur terubah suai yang disampaikan melalui siungnya. Siung ular berbisa yang "maju" seperti ular kapak dan ular tedung berongga untuk menyuntikkan bisa dengan lebih berkesan, sementara siung ular bersiung belakang seperti Dispholidus typus sekadar mempunyai alur di hujung depan untuk menyalurkan bisa ke dalam luka. Keberkesanan bisa ular lazimnya tertakluk pada spesies mangsa ;peranannya dalam pertahanan diri sekadar sampingan.
Seperti semua rembesan ludah, bisa merupakan bahan prapencerna yang memulakan pemecahan makanan kepada sebatian boleh larut untuk memudahkan pencernaan yang betul. Malah patukan ular yang tidak berbisa (seperti mana-mana gigitan haiwan) boleh menyebabkan kerosakan tisu.
Sesetengah jenis burung, mamalia mahupun ular lain (seperti ular raja) yang memangsai ular berbisa telah mengembangkan pertahanan dan juga keimunan terhadap bisa-bisa tertentu. Ular berbisa merangkumi tiga famili ular, dan tidak membentuk sebuah kelompok pengelasan rasmi untuk bidang taksonomi.
Istilah ular beracun secara umumnya tidak tepat; hal ini kerana sifat pemasukan "racun" di mana ia secara disedut atau ditelan melalui mulut hidupan, sedangkan bisa disuntik dalam badan. Tetapi terdapat dua kekecualian: Rhabdophis mengasingkan toksin daripada katak puru yang dimakannya, kemudian merembeskan racun itu dari kelenjar nuka untuk menghindarkan pemangsa, sementara sebilangan kecil ular getah cerut di negeri Oregon, A.S., menyimpan toksin daripada mangsa neut yang cukup di dalam hati supaya cukup beracun kepada pemangsa setempat (seperti burung gagak dan rubah).
Bisa ular merupakan campuran protein yang kompleks dan disimpan dalam kelenjar racun di belakang kepala. Dengan semua ular beracun, kelenjar-kelenjar ini membuka melalui duktus ke dalam gigi yang beralur atau berongga di rahang atas. Protein-protein ini boleh terdiri daripada campuran neurotoksin (yang menyerang sistem saraf), hemotoksin (yang menyerang sistem peredaran), sitotoksin, bungarotoksin dan bermacam-macam lagi toksin yang menjejaskan badan dengan pelbagai cara. Hampir semua bisa ular mengandungi hialuronidase, sejenis enzim yang memastikan bisa dibaurkan dengan cepat.
Ular-ular berbisa yang menggunakan hemotoksin biasanya bersiung di bahagian depan mulut supaya mudah untuk menyuntikkan bisa ke dalam mangsa. Sesetengah ular yang menggunakan neurotoksin (seperti ular cincin emas) mempunyai siung yang terletak di belakang mulut dan bergulung ke belakang. Oleh itu, adalah sukar untuk ular menggunakan bisanya dan untuk ahli sains memerahnya. Namun demikian, ular-ular Elapidae seperti ular tedung dan ular katam tebu mempunyai siung berongga yang tidak boleh ditegakkan ke hadapan mulut, dan oleh itu tidak boleh "menusuk" seperti ular kapak. Oleh itu, ia mesti betul-betul menggigit mangsa.
Pernah dihujahkan bahawa semua ular adalah berbisa pada takat-takat tertentu; ular yang tidak berbahaya memiliki bisa yang lemah dan tiada memiliki siung. Apapun, kebanyakan ular yang kini berlabel "tidak berbisa" masih dianggap tidak berbahaya mengikut teori ini, kerana kekurangan kaedah penyampaian bisa ataupun tidak mampu menyampaikan bisa yang cukup untuk membahayakan manusia. Teori ini menganjurkan bahawa ular-ular mungkin telah berevolusi daripada sejenis leluhur yang berupa reptilia berbisa dan mungkin juga menurunkan geriang hila dan biawak benggala.
Ular berbisa digolongkan kepada dua famili taksonomi:

Elapidae – ular tedung termasuk ular tedung selar, ular katam tebu, mamba, ular laut, dsb.
Viperidae – ular kapak, ular orok-orok, dsb.
Terdapat sebuah famili ketiga yang mengandungi ular-ular bersiung belakang (dan juga majoriti spesies ular yang lain):

Colubridae – boomslang, ular pokok, ular menjalar, dsb. tetapi bukan semuanya berbisa.


=== Pembiakan ===
Biarpun menggunakan pelbagai kaedah pembiakan, namun semua ular mengamalkan persenyawaan dalaman. Ini dilakukan dengan hemizakar (Inggeris: hemipenis) bercabang yang disimpan secara songsang dalam ekor ular jantan. Hemizakar ini lazimnya beralur, bercangkuk atau berduri untuk mencengkam dinding kloaka ular betina.
Kebanyakan spesies ular bertelur, tetapi kebanyakannya juga membiarkan telurnya sejurus selepas bertelur. Bagaimanapun, sebilangan kecil spesies (seperti ular tedung selar) sesungguhnya membina sarang dan tinggal dekat dengan anak-anak yang baru menetas selepas mengeram. Kebanyakan ular sawa melingkari sangkak telurnya dan tinggal bersama telur-telurnya itu hingga menetas. Ular sawa betina tidak sesekali meninggalkan telurnya, kecuali sewaktu berjemur di matahari atau minum air sekali-sekala. Ular sawa betina juga "menggigil" untuk menjana haba untuk mengeram telurnya.
Sesetengah spesies ular menyimpan telur dalam badannya sehingga telur itu sedia untuk menetas. Baru-baru ini, telah disahkan bahawa beberapa spesies ular hanya melahirkan anak daripada kandungan, seperti boa dan anakonda hijau, yang memberikan khasiat kepada anak-anak melalui uri dan juga kantung yolka, sesuatu yang agak pelik bagi reptilia, atau mana-mana sahaja haiwan selain ikan yu requiem atau mamalia beruri. Pemeliharaan telur dan pelahiran hidup paling kerap dikaitkan dengan persekitaran yang lebih dingin, begitu juga dengan pembendungan anak-anak dalam tubuh ibu.


== Tabiat ==


=== Pemakanan ===

Kesemua ular hanya memakan daging haiwan-haiwan kecil termasuk biawak, ular lain, mamalia kecil, burung, telur, ikan, siput babi dan serangga.[1] Disebabkan tidak boleh menggigit atau menghancurkan makanan, ular mesti menelan mangsanya bulat-bulat. Saiz badan ular amat mempengaruhi tabiat pemakanannya. Contohnya, ular yang lebih kecil sudah tentu memakan mangsa yang lebih kecil. Ular sawa muda bermula dengan menelan cicak dan tikus sebelum beransur-ansur menerima kijang atau rusa sebagai makanan apabila dewasa.
Rahang ular merupakan struktur yang kompleks. Bercanggahan dengan kepercayaan umum bahawa ular boleh terkehel rahangnya, ular sebenarnya mempunyai rahang bawah yang sungguh anjal, dan kedua-dua belahnya tidak tercantum dengan ketat. Juga, pelbagai sendi lain dalam tengkoraknya membolehkan ular membuka mulut dengan cukup luas untuk menelan mangsanya bulat-bulat, walaupun yang lebih besar diameternya daripada badan ular itu sendiri. Misalnya, ular pemakan telur Afrika mempunyai rahang-rahang anjal yang sesuai untuk memakan telur yang lebih besar daripada diameter kepalanya. Ular jenis ini tiada gigi, tetapi mempunyai bonjolan tulang di hujung dalam spinanya yang digunakan untuk memecahkan kulit telur apabila memakan telur.
Biarpun kebanyakan besar ular memakan pelbagai jenis mangsa, namun ada sesetengah spesies yang tertumpu pada mangsa-mangsa tertentu. Ular tedung selar dan bandy-bandy Australia memakan ular lain. Pareas iwesakii dan ular-ular lain Colubridae, pemakan siput babi yang tergolong dalam subfamili Pareatinae, mempunyai lebih banyak gigi di sebelah kanan mulutnya berbanding di kiri, kerana cangkerang mangsanya biasanya berpilin mengikut arah jam
Sesetengah ular mempunyai patukan yang berbisa untuk membunuh mangsa sebelum dimakan. Ular-ular yang lain pula membunuh mangsa dengan menjerut, ataupun terus menelan mangsa hidup-hidup.
Selepas makan, ular berehat sementara proses pencernaan berlangsung. Pencernaan ular amat sukar, terutamanya setelah memakan mangsa yang besar. Bagi spesies yang makan sekali-sekala sahaja, seluruh usus direhatkan antara waktu makan untuk menyimpan tenaga. Kemudian, sistem pencernaan dihidupkan kepada keupayaan penuh dalam masa 48 jam selepas mangsa dimakan. Sebagai makhluk berdarah sejuk, suhu persekitaran amat mempengaruhi pencernaan ular. Suhu yang paling sesuai untuk ular mencerna ialah 30 °C (86 °F). Begitu banyaknya tenaga metabolisme yang digunakan dalam pencernaan ular, hinggakan bagi ular orok-orok Mexico (Crotalus durissus), suhu badan permukaan meningkat sebanyak 1.2 °C (34.2 °F) sewaktu proses pencernaan. Oleh sebab itu, ular yang diganggu selepas baru makan selalunya memuntahkan mangsanya untuk melarikan diri daripada ancaman yang dirasai. Apabila tidak dikacau, proses pencernaannya adalah amat cekap; enzim-enzim pencernaan ular melarutkan dan menyerap segalanya kecuali bulu dan kuku mangsa yang dikumuhkan bersama bahan buangan.


=== Gerak alih ===
Ketiadaan kaki tidak menghalang pergerakan ular yang telah mengembangkan beberapa jenis ragam gerak alih untuk merempuh persekitaran-persekitaran tertentu. Tidak seperti gaya jalan haiwan berkaki yang membentuk satu kontinum, setiap ragam gerak alih ular adalah diskret dan berbeza dengan yang lain; sebarang peralihan antara ragam adalah tiba-tiba.


==== Alunan lateral ====
Alunan lateral merupakan satu-satunya ragam gerak alih dalam air, dan juga ragam gerak alih di daratan yang paling umum. Untuk ragam ini, badan ular bergerak-gerak kanan kiri bersilih ganti, menghasilkan serantaian "gelombang" yang bergerak ke belakang. Biarpun pergerakan ini kelihatan deras, namun ular jarang sekali dicatatkan bergerak lebih laju daripada dua kali panjang badan sesaat. Ragam pergerakan ini menelan kos bersih pengangkutan (kalori yang dibakar semeter bergerak) seperti cicak sama jisim yang berlari.


===== Daratan =====
Alunan lateral daratan merupakan ragam gerak alih di daratan yang paling umum bagi kebanyakan spesies ular. Dalam ragam ini, gelombang-gelombang yang bergerak ke belakang itu menolak titik-titik sentuh di persekitaran, misalnya batu, ranting, ketaksekataan tanah, dsb. Akibatnya, setiap objek persekitaran ini menjana daya tindak balas yang dianjurkan ke hadapan dan ke arah garis tengah ular untuk menghasilkan tujahan ke hadapan sementara komponen-komponen lateral mengimbangi satu sama lain. Kelajuan pergerakan ini bergantung pada ketumpatan titik tolak di persekitaran, yang mana ketumpatan purata kira-kira 8 di sepanjang kepanjangan ular adalah paling baik. Kelajuan gelombang sama sejitunya dengan kelajuan ular, dan oleh itu, setiap titik di badan ular mengikuti laluan titik di hadapannya, membolehkan ular untuk menyusup melalui daun-daun yang tebal dan bukaan yang kecil.


===== Air =====

Apabila berenang, gelombang berkenaan membesar dalam bergerak sepanjang badan ular, maka gelombang itu bergerak ke belakang dengan lebih cepat daripada gerakan ular ke hadapan. Tujahan dijana dengan menolak badan ular menentang air, menyebabkan gelinciran yang kelihatan. Biarpun serupa pada umumnya, namun kajian menunjukkan bahawa corak pengaktifan otot adalah berbeza antara alunan lateral air dan daratan, maka adalah wajar bahawa kedua-dua ragam ini dianggap berbeza. Semua ular yang berkenaan boleh mengalun ke hadapan secara lateral (dengan gelombang arah belakang), tetapi hanya ular laut yang didapati mengundurkan pergerakan (bergerak ke belakang dengan gelombang arah depan).


==== Menyamping ====

Paling banyak digunakan oleh ular Colubridae apabila ular berkenaan mesti bergerak dalam persekitaran yang tiada ketaksekataan untuk ditolak (oleh itu alunan lateral adalah mustahil), seperti kukup lumpur yang licin, atau gumuk pasir. Gerakan menyamping (sidewinding) ialah suatu bentuk ubah suai pada alunan lateral yang mana kesemua segmen badan yang diorientasikan ke satu arah kekal bersentuhan dengan tanah, sementara segmen-segmen yang lain diangkat, menghasilkan gerakan "bergolek-golek" yang istimewa. Ragam gerak alih ini mengatasi kegelinciran pasir atau lumpur dengan menolak-nolak dengan anggota-anggota badan yang statik sahaja, oleh itu meminimumkan gelinciran. Sifat titik sentuh yang statik boleh dilihat pada runut ular yang menyamping, yang menunjukkan setiap bekas sisik perut tanpa sebarang kesan calitan. Ragam gelak alih ini menelan kalori yang rendah, iaitu kurang daripada ⅓ kalori yang ditelan oleh biawak atau ular untuk bergerak dalam jarak yang sama. Tidak seperti yang disangka ramai, tiadanya bukti bahawa perbuatan menyamping dikaitkan dengan kepanasan pasir.


==== Konsertina ====
Apabila tiada titik tolak, tetapi ruang tidak cukup untuk menggunakan gerakan menyamping kerana kekangan lateral, seperti di dalam lubang, ular mengharapkan pula gerak alih konsertina. Untuk ragam ini, ular mendakap dinding lubang dengan bahagian hadapan tubuhnya sementara bahagian kepala ular memanjang dan melurus. Kemudian, bahagian hadapan itu melentur dan membentuk penambat, lalu bahagian belakang diluruskan dan ditarik ke hadapan. Kaedah gerak alih ini perlahan dan amat banyak menelan tenaga, iaitu sehingga tujuh kali ganda yang diperlukan untuk alunan lateral sepanjang jarak yang sama. Belanja tenaga yang tinggi ini disebabkan oleh pergerakan tubuh ular yang kerap berhenti-mula serta perlunya menggunakan daya otot yang aktif untuk mendakap pada dinding lubang.


==== Melurus ====
Ragam gerak alih ular yang paling perlahan ialah melurus (rectilinear), yang juga satu-satunya pergerakan yang tidak memerlukan ular untuk melengkungkan badan secara lateral, tetapi masih boleh berbuat demikian ketika membelok. Dalam ragam ini, sisik perut diangkat dan ditarik ke depan lalu diturunkan sementara tubuh ditarik di atasnya. Gelombang-gelombang pergerakan dan stasis berpencar ke arah belakang, menyebabkan riak-riak pada kulit. Tulang rusuk ular tidak bergerak dalam ragam gerak alih ini, dan kaedah ini paling sering digunakan oleh ular-ular sawa, boa, dan kapak yang besar apabila menghendap mangsa merentas tanah terbuka kerana pergerakan ular begini agak halus dan sukar dikesan oleh mangsa.


==== Lain-lain ====
Pergerakan ular di habitat pokok hanya dikaji selidik baru-baru ini sahaja. Ketika memanjat dahan, ular menggunakan beberapa jenis gerak alih bergantung pada spesies dan tekstur kulit pokok. Umumnya, ular akan menggunakan sebentuk gerakan konsertina yang diubah suai untuk dahan yang licin, tetapi bergerak secara alunan lateral jika tiada titik sentuh. Ular lebih cepat bergerak di atas dahan kecil dan apabila terdapat titik sentuh, berbanding dengan haiwan berkaki yang lebih mudah bergerak di atas dahan besar tanpa banyak 'menyepah'.
Ular terbang (Chrysopelea) dari Asia Tenggara melancarkan diri dari hujung dahan, melebarkan tulang rusuk lalu beralun lateral sambil meluncur dari pokok ke pokok. Ular-ular ini boleh melakukan luncuran yang terkawal sepanjang ratusan kaki, bergantung pada aras tinggi ketika melancar, dan juga mampu berpusing di dalam udara.


== Interaksi dengan manusia ==


=== Patukan ===

Ular biasanya tidak memangsakan manusia. Melainkan diganggu atau dicederakan, kebanyakan ular lebih gemar mengelak daripada didekati dan tidak menyerang manusia. Kecuali beberapa penjerut yang besar, ular yang tidak berbisa tidak berbahaya kepada manusia. Patukan ular tanpa bisa lazimnya tidak berbahaya kerana giginya tidak dibentuk untuk menyiatkan atau menyebabkan luka tusukan, sebaliknya sekadar menyambar dan memegang. Biarpun terdapat kemungkinan jangkitan dan kerosakan tisu apabila dipatuk oleh ular yang tidak berbisa, ular yang berbisa sudah tentu mendatangkan mudarat yang lebih besar kepada manusia.
Kematian akibat patukan ular yang dicatatkan adalah jarang. Patukan ular berbisa yang tidak membunuh mungkin menyebabkan perlunya anggota badan diamputasi. Daripada kira-kira 725 spesies ular berbisa di serata dunia, hanya 250 spesies yang mampu membunuh manusia dengan sekali patukan. Australia mencatatkan purata hanya satu kematian akibat patukan ular setahun. Di India, 250,000 patukan ular dicatatkan dalam satu tahun, dengan sebanyak 50,000 kematian.
Rawatan untuk patukan ular amat bergantung pada jenis patukan. Kaedah yang paling am dan berkesan adalah dengan mengguna antivenom (atau antivenin), sejenis serum yang diperbuat daripada bisa ular. Ada antivenom yang khusus untuk spesies tertentu (monovalen) dan ada juga yang dibuat untuk merawat bisa pelbagai spesies (polivalen). Contohnya di Amerika Syarikat, semua spesies ular berbisa merupakan spesies ular kapak kecuali ular karang. Untuk menghasilkan antivenom, satu campuran bisa daripada pelbagai spesies ular orok-orok, kepala tembaga, dan mokasin disuntik ke dalam badan kuda dalam dos-dos yang sentiasa meningkat sehingga kuda itu menjadi imun. Kemudian, darah diekstrak daripada kuda yang diimunkan itu. Serumnya diasingkan, kemudian ditulenkan dan dikeringsejukbekukan. Selepas itu, ia dibancuh dengan air steril lalu menjadi antivenom. Oleh sebab itu, sesiapa yang alah dengan serum kuda berkemungkinan besar mengalami reaksi alahan kepada antivenom. Antivenom untuk spesies-spesies yang lebih berbahaya (seperti mamba, taipan, dan ular tedung) turut dihasilkan dengan cara yang sama di India, Afrika Selatan, dan Australia, cuma penawar-penawar itu adalah untuk spesies tertentu sahaja.


=== Hiburan ===

Di sesetengah tempat di dunia, terutamanya India, sering diadakan persembahan "pukau ular" di tepi jalan. Dalam pertunjukan sebegini, pemain ular membawa sebuah bakul yang berisi seekor ular yang kononnya dipukau olehnya dengan memainkan lagu-lagu dengan serulingnya untuk diikut-ikut oleh ular. Ular tiada telinga luaran, tetapi ada telinga dalaman, dan hanya bergerak balas pada gerak-geri seruling, bukan bunyinya.
Akta Perlindungan Hidupan Liar 1972 di India sebenarnya melarang kegiatan memukau ular atas alasan membasmi kekejaman terhadap haiwan. Sesetengah pemukau ular turut mengadakan pertunjukan ular dengan cerpelai, dan kedua-dua haiwan tersebut berpura-pura berlawan; namun ini tidak begitu laris kerana boleh menyebabkan kedua-dua haiwan cedera parah atau terbunuh. Kegiatan memukau ular semakin lenyap di India disebabkan persaingan daripada bentuk hiburan moden dan undang-undang alam sekitar yang melarang amalan ini.


=== Pemburuan ===
Kaum Irula yang tinggal di negeri-negeri Andhra Pradesh dan Tamil Nadu di India merupakan kaum pemburu-pengumpul di hutan dataran yang panas dan kontang, dan mengamalkan seni menangkap ular buat turun-temurun. Pengetahuan mereka tentang ular amat luas. Lazimnya, mereka menangkap ular dengan mengguna sebatang kayu yang ringkas. Pada awalnya, kaum Irula menangkap ribuan ular untuk industri kulit ular. Setelah industri kulit ular diharamkan sama sekali di India atas dasar perlindungan ular di bawah Akta Perlindungan Hidupan Liar 1972, mereka membentuk Koperasi Penangkap Ular Irula dan beralih kepada penangkapan ular untuk membuang bisa dan membebaskan semula ular berkenaan selepas bisa diekstrak empat kali. Bisa yang dikumpul itu digunakan untuk membuat antivenom penyelamat nyawa, penyelidikan bioperubatan dan pelbagai lagi produk perubatan. Kaum Irula juga diketahui memakan ular yang ditangkap mereka dan juga membantu dalam pembasmian tikus di kampung.
Di samping pemain ular, juga terdapat penangkap ular profesional. Pemerangkapan ular zaman moden melibatkan seorang ahli herpetologi yang menggunakan sebatang tongkat panjang yang hujungnya berbentuk "V". Ada juga yang menangkap ular dengan tangan sendiri.


=== Makanan ===

Biarpun tidak difikirkan sebagai bentuk makanan pada umumnya, namun dalam beberapa budaya, pemakanan ular adalah diterima ataupun diminati ramai kononnya demi kesan perubatan memanaskan jantung. Sup ular dalam masakan Kantonis dimakan oleh orang setempat pada musim luruh untuk memanaskan badan. Dalam kebudayaan Barat juga tercatat pemakanan ular dalam keadaan kebuluran yang terlampau, kecuali daging ular orok-orok masak yang digemari di rantau Barat Tengah Amerika Syarikat. Di negara-negara Asia seperti China, Taiwan, Thailand, Indonesia, Vietnam dan Kemboja, meminum darah ular, terutamanya ular tedung, dipercayai meningkatkan kejantanan seksual. Darah disalirkan daripada ular hidup selagi mampu, lalu dicampurkan dengan sejenis bahan arak demi menyedapkan rasa.
Di sesetengah negara Asia, penggunaan ular dalam alkohol juga diterima. Dalam hal begini, bangkai ular direndam dalam sebalang arak. Kononnya, ini membuat arak itu lebih kuat (dan lebih mahal). Contohnya di China, arak ular dihasilkan dengan merendamkan ular hidup-hidup ke dalam arak beras atau arak bijian. Pengambilannya mula-mula dicatatkan sewaktu dinasti Zhou Barat dan dianggap sebagai penawar penting yang dipercayai boleh mencergaskan semula peminumnya menurut perubatan tradisional Cina.. Juga di Okinawa, ular habu menjadi ramuan untuk arak Awamori.
Angkatan Khas Tentera Darat Amerika Syarikat dilatih untuk menangkap, membunuh dan memakan ular sepanjang kursus ikhtiar hidup, maka mereka dikenali dengan jolokan "pemakan ular".


=== Peliharaan ===
Di dunia barat, sesetengah jenis ular (terutamanya spesies-spesies yang jinak seperti ular sawa bebola dan ular jagung) dijadikan binatang peliharaan. Demi memenuhi permintaan ini, berkembanglah sebuah industri pembiakbakaan ular. Ular yang dibiakbaka dalam kurungan lebih sesuai untuk dipelihara dan lebih digemari berbanding ular liar yang ditangkap. Ular ini boleh dijaga dengan sangat mudah berbanding dengan haiwan-haiwan yang lebih lazim seperti kucing dan anjing. Ruang yang diperlukan tidak besar kerana kebanyakan spesies ular belaan tidak mencecah lima kaki panjangnya. Ular peliharaan tidak perlu diberi makan dengan kerap, iaitu lazimnya sekali setiap 5 hingga 14 hari. Ular-ular tertentu boleh mencapai jangka hayat 40 tahun jika dijaga dengan sebaiknya.


=== Perlambangan ===
Di Mesir purba, ular menduduki peranan utama yang mana mahkota firaun dihiasi dengan ular tedung Nil. Ular turut disembah sebagai dewa dan juga digunakan untuk tujuan durjana, iaitu membunuh musuh serta upacara pembunuhan diri (Cleopatra).

Dalam mitologi Yunani, ular sering dikaitkan dengan seteru yang berbahaya, tetapi ini tidak bermaksud bahawa ular melambangkan kejahatan; sebenarnya, ular merupakan lambang ikatan kepada bumi. Raksasa Hydra Lerna berkepala sembilan yang ditumpaskan oleh Herakles dan tiga Gorgon bersaudari merupakan puteri Gaia, iaitu dewi Bumi. Medusa ialah salah seorang saudari Gorgon yang dikalahkan oleh Perseus. Medusa diperikan sebagai makhluk hodoh yang berambutkan ular dan memiliki kuasa untuk menukar manusia kepada batu dengan tenungannya. Selepas membunuhnya, Perseus menyerahkan kepala Medusa kepada Athena yang memasangnya kepada perisai Aegis. Sesetengah raksasa Titan turut dilukiskan dengan ular sebagai ganti lengan dan kaki atas sebab yang sama, iaitu kerana mereka juga anak-anak kepada Gaia dan pasangan dewa langit Ouranos, oleh itu mereka turut diikat pada bumi.
Tiga lambang perubatan berunsur ular yang masih digunakan hari ini merupakan Piala Hygieia yang melambangkan farmasi, dan Kaduseus dan Tongkat Asklepios yang merupakan lambang am perubatan.
India sering bergelar bumi ular dan kaya dengan tradisi yang berkenaan ular. Ular disembah sebagai dewa hingga ke hari ini hinggakan ramai wanita menuangkan susu ke dalam lubuk ular (biarpun ular tidak gemar meminum susu). Ular tedung kelihatan di keliling leher Shiva, sementara Vishnu sering digambarkan tidur di atas ular berkepala tujuh atau di dalam lingkaran ular. Juga terdapat beberapa buah kuil di India yang khusus untuk menyembah ular tedung hidup, iaitu Nagraj (Raja Ular) dan adalah dipercayai bahawa ular merupakan lambang kesuburan. (Lihat juga Nāga.)
Makhluk Ouroboros merupakan lambang yang dikaitkan dengan pelbagai agama dan adat resam, dan dipercayai berkenaan dengan ilmu alkimia. Ouroboros ialah seekor ular yang memakan ekornya sendiri dalam arah ikut jam (dari kepala ke ekor) dalam bentuk bulatan, melambangkan kitaran hidup, mati dan lahir semula, iaitu keabadian.
Ular adalah yang keenam daripada 12 bintang zodiak Cina.
Kebanyakan kebudayaan kuno Peru menyembah alam semula jadi. Budaya-budaya ini menekankan haiwan dan sering melukiskan ular dalam karya seninya.


=== Agama ===

Ular merupakan sebahagian daripada agama Hindu. Perayaan Nag Panchami yang mana penganut menyembah Nāga (ular tedung) dalam bentuk patung mahupun ular hidup disambut setiap tahun. Menurut kitab suci Purana, ular raksasa Shesha dikatakan memegang semua planet di alam semesta dengan tukup-tukupnya sambil menyanyi-nyanyikan lagu pujaan Vishnu dengan kesemua mulutnya. Adakalanya ia bergelar Ananta-Shesha, yang bererti "Shesha tanpa penghujung". Istilah Nāga sering memaksudkan makhluk berupa ular besar dalam agama Hindu dan Buddha.
Ular turut disanjung tinggi di Yunani Purba, yang mana ular digambarkan sebagai penyembuh. Asklepios memegang sebatang tongkat yang dilingkari oleh seekor ular, iaitu lambang yang sering kelihatan pada ambulans.
Dalam kebudayaan Mesoamerika pula, ular dan jaguar dikatakan sebagai haiwan-haiwan yang paling penting. "Dalam keadaan khayal, dewa-dewi menarikan tarian ular; ular-ular besar yang turun [dari syurga] menghiasi dan menonggak binaan-binaan dari Chichen Itza hingga Tenochtitlan, apalagi perkataan Nahuatl coatl yang bererti ular atau kembar, terdapat dalam nama-nama dewa Mixcoatl, Quetzalcoatl, dan Coatlicue." Dalam takwim Maya dan Aztek, hari kelima dalam seminggu bergelar Hari Ular.
Bagi sesetengah penganut Kristian, usaha penebusan Jesus Christ dibandingkan dengan menyelamatkan nyawa diri dengan merenungi Nehushtan (ular loyang) (Injil Yahya 3:14). Pengendali ular menggunakan ular dalam upacara sembahyang di gereja untuk menunjukkan kepercayaan mereka kepada perlindungan dari Tuhan. Akan tetapi, ular sering dianggap sebagai lambang kejahatan dan komplot licik dalam agama Kristian, seperti yang diceritakan dalam kisah ular menggoda Hawa di Taman Eden. St. Patrick dikenali kerana mengusir semua ular dari Ireland sewaktu mengkristiankan negara tersebut pada abad ke-5, hingga tiada ular yang asli di situ.
Dalam agama Kristian dan Yahudi, dalam kitab pertama (Kejadian 3:1) dalam Alkitab, seekor ular tampil di hadapan pasangan pertama, Adam dan Hawa lalu menggoda mereka dengan buah khuldi dari Syajar Khuldi. Ular kembali dalam Keluaran apabila Nabi Musa a.s. selaku lambang kuasa Tuhan, menukarkan tongkatnya kepada ular, dan apabila baginda membuat Nehushtan, iaitu ular gangsa di atas tiang yang menyembuhkan mangsa patukan ular di gurun. Ular disebut buat kali terakhir selaku lambang Iblis dalam Kitab Wahyu: "Dia menangkap naga, si ular tua itu, iaitu Iblis dan Syaitan. Dan dia mengikatnya seribu tahun lamanya." (Wahyu 20:2) Dalam agama Yahudi juga, ular loyang merupakan lambang penyembuhan dan penyelamatan seseorang daripada maut yang pasti (Kitab Bilangan 21:6–9).


== Rujukan ==


== Pautan luar ==