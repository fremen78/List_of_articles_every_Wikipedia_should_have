Kuriju (lasioñe'ẽ: Eunectes murinus, karaiñe'ẽme: Boa constrictora), oje'e avei chupe mbói jagua térã mbói ro'y. Kuriju niko hína upe mbói tuichavéva ko ñande jerére jarekóva, ha ovy'a ýpe. Ho'u opa mba'e ikatúva ojagarra, kapi'yva, vakara'y, kure ha oimeraẽ mymba ýre ojáva hoy'u hag̃ua. Ha'e nañanderakái ñandesu'u hag̃ua ha ñambopochysérõ, okañýnte oho. Jajuhukuaa okérõ embalsádo ári oñemonguarahy jave. Jahasáramo ijypy rupi, oñapymi ha oho. Ikatu jepe sapy'ante ipirevai mba'e iko'ẽvo ha ñanera'ã ñandesu'u hag̃ua. Tuichapávo ohupytykuaa 9 terã 10 métro. Kurijúre heta mba'e oje'e japuréiva. Mbói jagua oje'égui hese, herakuã iñakã ojoguaha jaguápe, jaguáicha oñarõha, huguáipe ity'ãiha, ha upévape ñandekutuha ñanembotyryry hag̃ua ýpe ñande'u hag̃ua. Mamove ndaipóri péichagua mbói.
Kuriju ikatu ñandesu'u, hasy pevétante ñandéve, ñañandejukamo'ãi. Hãinguápe ndaipóri mbói rendy, ipukupukúrõ jepe umi hãi. Kuriju ojagarrávo hembi'urã oñepyrũ ojelia hese. Ha mbeguembeguépe ombopo'i ohóvo ija hag̃uáicha ijahy'ópe. Oimérõ ikãngue upe ojagarráva, ojeliápe hese omopẽmba. Ha péicha ombopo'ipo'i ohóvo, upéi omoinge ijurúpe ijapy ha oñepyrũ omokõ. Kuriju tuichárõ ha tuicharõ hembi'u, hasýpe omokõmba ha are oiko okaru'ỹre.
Kuriju jajuhu Paraguái, Vrasil, Argentina, Uruguái, Venezuela, Colombia ha ambue tetã oĩva Apeika (Amérika) Ñembýgotyo..


== Ikatu avei remoñe'ẽmie ==
Oñemboka'irãi peteĩ Kuriju.
Kurijukuéra oike ogaháre Paraguaýpe.