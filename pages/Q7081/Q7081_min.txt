Materialisme adolah paham dalam filsafat nan manyatoan bahasonyo hal nan dapek dikatoan sabana-bana ado adolah materi. Pado dasarnyo sado hal tadiri ateh materi jo sado fenomena adolah hasil interaksi material. Materi adolah satu-satunyo substansi. Sabagai teori, materialisme tamasuak paham ontologi monistik. Akan tetapi, materialisme babedo jo teori ontologis nan didasaran pado dualisme atau pluralisme. Dalam maagiah panjalasan tunggal tantang realitas, materialisme basubarangan jo idealisme.
Materialisme indak mangakui entitas-entitas non-material takah roh, hantu, setan, jo malaikaik. Palaku-palaku immaterial indak ado. Indak ado Tuhan atau dunia adikodrati. Realitas satu-satunyo adolah materi dan sagalo sesuatu marupoan manifestasi dari aktivitas materi. Materi jo aktivitasnyo basipaik abadi. Indak ada panggarak patamo atau sabab patamo . Indak ado kahidupan, indak ado pikiran nan kekal. Sadoalah gajala barubah, akhirnyo malampaui eksistensi, nan baliak lai ka dasar material primordial, abadi, dalam suatu paralihan wujuik nan abadi dari materi.


== Definisi materialisme ==
Kato "materialisme" tadiri dari kato "materi" jo "isme". "Materi" dapek dipahami sabagai "bahan; benda; sagalo sasuatu nan tacaliak". "Materialisme" adolah pandangan hiduik nan mancari dasar sagalo sasuatu nan tamasuak kahidupan manusia di dalam alam kabendaan samato, jo mangasampiangan sagalo sasuatu nan mangatasi alam indra. Samantaro itu, urang-urang nan hiduiknya barorientasi ka materi disabuik sabagai "materialis". Urang-urang iko adolah para pangusuang paham (ajaran) materialisme atau juo urang nan mamantiangan kabendaan samato (harato, pitih, dsb).


== Tokoh jo karya tantang materialisme ==
Filsuf nan patamo bana mamparkenalan paham iko adolah Epikuros. Inyo marupoan salah satu filsuf paliang tanamo pado maso filsafat kuno. Salain Epikuros, filsuf lain nan juo turuik mangambangan aliran filsafat iko adolah Demokritos jo Lucretius Carus. Pandapek mereka tentang materialisme, dapek disamoan jo materialisme nan bakembang di Prancis pado maso pancarahan. Duo karangan karya La Mettrie nan cukuik tanamo mawakili paham iko adolah L'homme machine (manusia masin) jo L'homme plante (manusia tumbuhan).
Dalam wakatu nan samo, di tampek lain muncul saurang Baron d'Holbach nan mangamukoan suatu materialisme ateisme. Materialisme ateisme sarupo dalam bantuak jo substansinyo, nan indak mangakui adonyo Tuhan sacaro mutlak. Jiwa sabatuanyo samo jo fungsi-fungsi otak. Pado abaik ka-19, muncul filsuf-filsuf materialisme asa Jerman takah Feuerbach, Moleschott, Buchner, jo Haeckel. Merekalah nan kudian manaruihan kabaradoan materialisme.


== Ciri-ciri paham materialisme ==
Saindaknyo ado limo dasar ideologi nan dijadian dasar kayakinan paham iko:

Sagalo nan ado (wujuik) barasa dari ciek sumber yaitu materi (maâ€™dah).
Indak mayakini adonya alam ghaib.
Manjadian pancaindra sabagai satu-satunyo alaik mancapai ilimu.
Malatakan ilimu sabagai pangganti agamo dalam palatakan hukum.
Manjadian kacondongan jo tabiat manusia sabagai akhlak.


== Kritik tarhadap materialisme ==
Salah satu kritik tarhadap paham materialisme dikamukoan dek aliran filsafat eksistensialisme. Materialisme maajaan bahasonyo manusia pado akhianyo adolah thing, benda, samo takah benda-benda lainnyo. Bukan barati bahasonyo manusia samo jo pohon, kabau, atau meja, sebab manusia dipandang labiah unggul. Akan tetapi, sacaro mandasar manusia dipandang hanyo sabagai materi, yakni hasil dari proses-proses unsur kimia. Filsafat eksistensialisme maagiah kritik tarhadap pandangan takah iko. Caro pandang paham materialisme takah iko mareduksi totalitas manusia. Manusia dicaliak hanyo manuruik hukum-hukum alam, kimia, jo biologi, sahinggo saolah samo takah hewan, tumbuhan, jo benda lain. Padahal manusia mampunyo kompleksitas dirinyo nan indak dapek diukua, misalnyo sajo katiko bahadokan jo momen-momen eksistensial takah pangambilan kaputusan, kacamehan, takuik, jo sabagainya.


== Rujuakan ==