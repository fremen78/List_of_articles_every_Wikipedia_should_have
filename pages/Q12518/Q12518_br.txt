Un tour zo ur savadur, dezhañ muioc'h a uhelder eget a led. Gallout a ra an tourioù bezañ savadurioù anezho o-unan ha gallout a reont ivez bezañ lodennoù eus ur savadur brasoc'h, evel an tourioù iliz pe tourioù ar c'hestell.
Tourioù zo bet savet gant mab-den abaoe an amzerioù koshañ. Kavout a reer skouerioù anezho e savadurioù Mezopotamia, abaoe ar 4re milved kent JK. En Henamzer, e Roma pe e Kartada, e oa tourioù karrezek implijet evit difenn kêrioù ha kampoù an arme, evel da skouer er mogerioù savet en-dro da Roma er 4re hag en 3de kantved kent JK. E Moger Vras Sina e kaver tourioù difenn ivez, savet e 210 kent JK, da vare an Dierniezh Qin.


== Tourioù ==
Meur a implij a c'hall bezañ d'an tourioù :

Tourioù modern eo ar skraberioù-oabl a saver bremañ da lojañ tud pe da reiñ bod da vurevioù.
Ur roll difenn a oa gant tourioù ar Grennamzer, an tourioù-meur, a oa tiez-annez, ha tourioù difenn ar c'hestell.
Ar siloioù hag ar c’hestell-dour a vez implijet da verniañ greun pe dour en uhel.
An tourioù-tan, kenkoulz hag an tourioù iliz, ar minaredoù pe ar befrezoù a dalveze da gas keloù d'an dud a-bell. Bremañ pa vez darempred etre an dud dre skinoù ha n'eo ket dre arouezioù gwelet pe glevet hepken, e talc'her d'ober gant tourioù evit ar skingomz.


== Tourioù brudet ==
Tour Babel, e Mezopotamia
Tour-tan Aleksandria, unan eus Seizh Marzh an Henved, en Ejipt
Tour Herkules e Galiza
Tour Pisa, un tour stouet en Italia
Tour Eiffel, un tour metalek e Pariz, savet e 1889
Empire State Building, e New York, ar skraber-oabl uhelañ er bed, etre 1931 ha 1954
World Trade Center, seizh savadur uhel e New York hag en o zouez daou dour bet distrujet e miz Gwengolo 2001, an Twin Towers
Burj Khalifa, e Dubai, an tour uhelañ er bed, abaoe 2009


== Liammoù diavaez ==