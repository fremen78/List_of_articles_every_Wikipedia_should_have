Torni on ihmisen tekemä korkea rakennus tai rakennelma tai korkea rakennuksen osa. Tornilla on selvästi enemmän korkeutta kuin leveyttä. Tornit voivat rakenteesta riippuen olla joko rakennuksia tai rakennelmia.
Mastoista torni eroaa siten, että torni on itseään tukeva rakenne, eikä sen pystyssä pitämiseen tarvita haruksia eli tukivaijereita. Korkeista rakennuksista torni eroaa sisätilojensa käyttötarkoituksen mukaan; tornin tilavuudesta suurin osa on ihmisen oleskeluun kelpaamatonta tilaa kuten vartta. Sen sijaan rakennuksessa sisätila on johonkin toimintaan tai oleskeluun tarkoitettua. Tornin määritelmä myös edellyttää korkeudelle jotakin edellytystä, kuten näköalaa tai signaalin kantavuutta. Näillä perusteilla esimerkiksi radiomastot luokitellaan rakennelmiksi sekä tornitalot ja niiden erikoistapaukset pilvenpiirtäjät rakennuksiksi.
Sotilaallisiin tarkoituksiin on tehty torneja, usein kaupungin muuriin tai porttien vierelle, joiden suojasta voitiin pommittaa hyökkääjiä. Korkeat, kauas näkyvät tornit ovat tärkeitä monien kirkkojen arkkitehtuurissa. Torniin nostettu kello kuuluu ja näkyy kauas. Muun muassa Ranskassa ja Saksassa torni kuuluu usein kaupungintalon rakenteeseen. Teräksen käyttö kantavissa rakenteissa teki mahdolliseksi paljon entistä korkeampien tornien rakentamisen.
Vuonna 2017 viisi maailman kymmenestä korkeimmasta tornista oli Kiinassa. Korkein on kuitenkin Japanin 634 metriä korkea  Tokyo Skytree.


== Tornityyppejä ==
Kellotorni
Näkötorni
Palotorni
Rondelli (rundeli) on vankka, pyöreä, yleensä matalahko tykkitorni
Tornilinna
Linkkitorni
Tähtitorni
Vartiotorni
Vesitorni
Kampaniilit eli italialainen kellotorni


== Kuuluisia torneja ==
Elisabetin torni (Lontoo, Englanti)
CN Tower (Toronto, Kanada)
Eiffel-torni (Pariisi, Ranska)
Näsinneula (Tampere, Suomi)
Pisan torni (Pisa, Italia)
Hotelli Torni (Helsinki, Suomi)
Space Needle (Seattle, Yhdysvallat)
Tokyo Skytree (Tokio, Japani)


== Lähteet ==