Iste articlo tracta sobre as torres como edificios. Ta altros emplegos d'a palabra torre se veiga Torre (desambigación).

Una torre (d'o latín turris), ye en arquitectura u incheniería, una estructura en a que predomina la dimensión vertical sobre l'amplaria. Puede estar construida como una estructura independient u como parte integrant d'un edificio, y a suya planta puede estar circular, cuadrada u poligonal. En a actualidat, lo termin s'emplega pa designar a diferents estructuras tecnolochicas, asinas como a edificios d'usinas u viviendas de gran altura, en Espanya tamién pa segundas viviendas vacacionals.
Os materials de construcción emplegaus ta fer una torre pueden estar a saber-lo diversos, dende materials organicos como a fusta dica altros de tipo sintetico.
Las suyas funcions pueden estar diferents, pero historicament han estau militars y relichiosas, amás d'esteticas, pa asombrar a los foranos u pa observar una bonica vista u paisache. En l'actualidat as torres tamién pueden estar  edificios altos, d'usinas, viviendas u comunicacions, asobén iste termino ye utilizau como sinonimo de gratacielos.


== Torres d'uso militar ==
Son edificacions prencipalment disenyadas pa lo suyo uso defensivo, control u de vichilancia, encara que tamién podeban fabricar-se torres ofensivas como las torres de setio.


=== Torres aisladas ===
Torraza, ye una torre gran u altera que gosa estar aislada en un puesto estratechico. Tamién se puet denominar torraza pa casas fortificadas.
Talaya, ye una mena de torraza situada a cierta altaria que permite de fer observacions militars y vichilancia arredol dende un puesto altero y seguro.
Bastida ye una maquina que se feba servir en l'Antigüedat y d'a Edat Meya ta setiar ciudaz, castiellos y atras fortificacions militars con torres u murallas. Consistiba en una torre devantada en fusta que se podeba tresladar por meyo de ruedas u bien tresladando-la rodando sobre troncos d'árbols. Se gosaban fer d'una altaria superior a las murallas que s'atacaban, ta dar asinas a os atacants superioridat.


=== Torres de Castiellos y murallas ===
Torre de l'homenache, ye a estructura central d'o castiello medieval. Ye una torre que desta estando mes alta que a muralla y que por un regular se podeba aislar d'o resto d'a fortaleza, d'una traza que ye o zaguer refuchio si cayen as atras esfensas. O sinyor la fa servir de residencia y cumple con as funcions mes destacadas d'o castiello, con as estancias principals y os almacens de minchar.
Torretón, ye una torre gran pa la defensa d'un castiello, una muralla u una plaza fortificada.
Torre de muro, ye una torre construida por un regular contra la paret d'un muro u muralla y que s'estiende enta fuera pa permitir millors anglos de defensa contra los atacants.


== Torres d'uso relichioso ==
Campanal, torre en os edificios cristianos adedicaus a emplegar-se como ilesias, a on se troban emplezadas as campanas que s'emplegan en a liturchia cristiana. A sobén s'emplegaban tamién como torre de guaita.
Minaret, cadaguna d'as torres en os edificios musulmans adedicaus a emplegar-se como mezquitas. La suya función ritual ye proporcionar un entorno elevau pa que lo muezín efectúe las cinco clamadas que cada día se fan pa convocar a la oración.
Torre funeraria, muitas relichions y creencias fan monumentos funerarios con forma de torre. Uns sirven como columbario, atros como carnerario, criptas u fuesas pa recordar y guardar las restas de personas importants pa una relichión u cultura, como por eixemplo as estupas d'a relichión budista u as torres d'o silencio d'a relichión zoroastriana.
Gopuram, torre ornamental situada sobre la dentrada a lo recinto de cualques templos hindús que cumple una función ritual.
Pagoda, torre común en cuantos países asiaticos construyidas con propositos relichiosos, prencipalment como parte d'o budismo y en cualques ocasions d'o taoísmo, per lo cual son ubicadas cerca u adintro de templos budistas.


== Torres d'uso tecnolochico ==

Torre de reloch, yeran obras civils contruidas prencipalment pa alberar un reloch, visible dende luent y muitos puntos de vista y asinas regular la vida d'a chent. A lo prencipio albergaban reloches solars y posteriorment reloches mecanicos. A ormino yeran acompanyadas de campanas que tocaban las horas u bel mecanismo emisor de son que daba las horas. En Aragón i hai una gran presencia d'ellas como la Torre de Reloch d'Ayerbe, u la ya desapareixida Torre Nueva de Zaragoza.
Torre de control, edificio con forma de torre a on se troba a seu d'o centro de control aerio d'o trafico d'un aeropuerto u d'un puerto.
Faro, edificio con un aparato luminoso en o cabalto que emite sinyals de luz, en un intervalo de tiempo determinau. Sirven como aduya a la navegación maritima y t'avisar de periglos en a costa u dentradas de puertos.
Torre de comunicacions, son edificios con forma de torre disenyaus pa suportar antenas pa labors de radiodifusión y telecomunicacions.
Torre electrica, ye una estructura de gran altura, normalment construyida en celosía de acero pa la conducción de linias electricas de suministro d'electricidat.


== Atros  usos ==
Cualques torres no cumplen funcions practicas si no que sirven de mirador, decoración u de commemoración. 

Torre mirador, ye una torre d'altaria superior a os edificios u accidents cheograficos cercanos pa tener una amplia vista de l'entorno de forma recreativa. Como eixemplo significativo y conoixiu mundialment podemos destacar a la Torre Eiffel.


== Referencias ==


== Vinclos externos ==
 Se veigan as imáchens de Commons sobre as torres.
(en) Torres famosas.