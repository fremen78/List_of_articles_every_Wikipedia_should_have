Franz Peter Schubert (31. janúar 1797 – 19. nóvember 1828) var austurrískt tónskáld. Hann samdi um 600 söngljóð, sjö fullkláraðar sinfóníur, kirkjulega tónlist, óperur, kammerverk og einleiksverk fyrir píanó. Á okkar tímum er hann þekktastur fyrir sönglögin, svo sem Vetrarferðina (Winterreise á þýsku) og Die schöne Müllerin, ásamt sinfóníunum. Schubert bjó lengst af ævinnar í Vínarborg en hann stríddi við mikil veikindi síðustu æviár sín og lést langt fyrir aldur fram.


== Æskuár ==
Franz  Pétur Schubert,  söngva- og  hljóðfæra  kompónisti,  var fæddur  í  þorpi  einu  nálægt  Vínarborg  31. janúar 1797. Foreldrar hans voru bláfátækir  og  Franz  einn  af 19  systkinum.     Foreldrarnir reyndu  að  veita  börnunum almenna  alþýðuskóla-menntun,  en umfram það  fékk Franz snemma tilsögn  í  að  spila  á fiðlu og eldri   bróðir  hans   kenndi honum   að   spila   á  píanó.    Hann var ekki lengi  að  fljúga framúr kennurum sinum, söngkennari sem faðir hans fann varð að hætta með lærisveininn því hann var orðinn betri en hann. Hin  fagra  söngrödd  drengsins  vakti  svo mikla  eftirtekt, að  hann  var 11  ára  gamall  tekinn  inn  í  skóla,  þar  sem  söngvarar   voru   æfðir   til  þess að syngja við keisarahirðina.  Franz var tekinn inn í orkestra skólans og þar voru flutt fyrstu tónverkin eftir hann.
Enn er  til  bréf  frá   Schubert,  þar  sem hann biður eldri bróður sinn um pening til að seðja hungur sitt, en Franz kvartaði helst undan svengd og nótnapappírsleysi meðan hann var við skólann. Schubert fór í mútur árið 1813 og yfirgaf skólann eftir það. Hann hélt í kennaranám, og varð aðstoðarkennari föður síns sem einnig var barnakennari. Almennt er talið að hann hafi lagt fyrir sér kennslu til að losna undan herþjónustu.