A Szuezi-csatorna (arabul: قناة السويس, azaz Kanát asz-Szuvajsz), a Sínai-félsziget nyugati és a Nílus-delta keleti szélén épült tengeri csatorna, a világ egyik legfontosabb víziútja. Hossza 163 km, a legkeskenyebb részén 300 m széles, mélysége 24 m. Egyiptomban található, a földközi-tengeri Port Szaíd és a vörös-tengeri Szuez városokat köti össze.
A csatorna megnyitása előtti időkben az áruk szállítása a Földközi-tenger és a Vörös-tenger között gyakran a hajókból való kirakodással és a szárazföldön való áthordással járt együtt. A csatorna kezdetben csak egyirányú – észak-déli irányú – vízi szállítást tett lehetővé Európa és Ázsia között, Afrika megkerülése nélkül. A hajók egyszerre csak egy irányba haladhattak a csatorna kapacitása miatt, de 2015-ben elkészült és átadásra került a csatorna második ága, az új szuezi csatorna, ami lehetővé teszi a folyamatos forgalmat mindkét irányba.
A csatornát két részre, északi és déli részre osztja a 250 km² kiterjedésű sós vizű tó, Nagy-Keserű-tó (arabul: البحيرة المرة الكبرى, al-Buhajrah al-Murra al-Kubra), összekapcsolván a Földközi-tengert és a vörös-tengeri Szuezi-öblöt. Mivel a csatorna nem zárt, a tengervíz szabadon áramolhat a tóba a párolgási veszteség pótlására. A tónak puffer szerepe is van, csökkenti az árapály áramlások hatását.


== Az ókori csatorna ==
A szuezi földszoroson át a Földközi-tengert a Vörös-tengerrel összekötő csatorna ötlete a már az ókorban felmerült.
Valószínűleg már III. Szenuszert fáraó (XII. dinasztia) is ásatott kelet-nyugat irányú csatornát a Tumilát-völgyben, mely összekapcsolta a Nílust a Vörös-tengerrel a Punttal való közvetlen kereskedelem érdekében. Ásatások bizonyítják létezését legalább az i. e. 13. századig, II. Ramszesz fáraó idejéig. Később ez a csatorna jelentőségét vesztette, betemetődött.
II. Nékó (i. e. 610–595), a Nílus-delta pelusiumi ága és a Keserű-tavak északi vége közt ismét csatornát kezdett építtetni, amelyet Hérodotosz szerint I. Dareiosz perzsa király (i. e. 522–486), Egyiptom meghódítója és fáraója fejezett be 100 évvel később. Ezt a csatornát II. Ptolemaiosz (i. e. 285–247) a Vörös-tengerig kibővítette, majd félbehagyta.
A csatorna idővel bedüledezett, de az actiumi csata idejében (i. e. 31) Kleopátra néhány hajója még ezen át jutott ki a Vörös-tengerre.
Az első, a római császárok idején elhanyagolt csatornát, Traianus (98–117) építtette újjá. A csatorna néhány évszázadon keresztül ismét feledésbe merült, majd I. Omár kalifa idejében a 7. században ismét helyreállították. 767-ig használták, amikor végleg betemették al-Manszúr bagdadi kalifa utasítására a Nílus-deltavidéki lázadók elszigetelése érdekében.


== Az újkori Szuezi-csatorna ==


=== A Szuezi–csatorna történetének főbb állomásai ===
1859. április 25.: a csatornaépítkezés elkezdődik.
1869. november 16.: Szuezi-csatorna megnyitója, üzemeltető és tulajdonos a Szuezi-csatorna Társaság (Compagnie Universelle du Canal Maritime de Suez).
1875. november 25.: Anglia kisebbségi résztulajdonossá válik a társaságnál, A Szuezi-csatorna Társaság 44%-át szerzi meg, a maradék részt a francia szindikátus felügyeli.
1882. augusztus 25.: A britek átveszik a teljes ellenőrzést a csatorna felett.
1936. november 14.: Szuezi-csatorna övezet létesítése, brit ellenőrzés alatt.
1956. június 13.: A Szuezi-csatorna övezet visszahelyezve egyiptomi ellenőrzés alá.
1956. július 26.: Egyiptom államosítja a Szuezi-csatornát.
1956. november 5. – december 22.: Francia, angol és izraeli csapatok elfoglalják a Szuezi-csatorna övezetét.
1956. december 22.: Egyiptom visszakapja a csatorna területét.
1967. június 5. – 1975. június 5.: A csatorna zárva az egyiptomi blokád alatt.
1975. április 10.: Csatorna újramegnyitása.
2014. augusztus 5.: Abdul-Fattah el-Sisi elnök tv beszédben bejelenti az új szuezi csatorna mega-projekt elindítását, ami magában foglalja a meglévő csatorna bővítését, és környéke globális kereskedelmi központtá fejlesztését.
2015. augusztus 6.: Az ásási és kotrási munkák július 15-i befejezésével az új szuezi csatorna megnyitására augusztus 6-án került sor.


=== A csatorna építése ===

Az első próbálkozás egy modern csatorna építésére Bonaparte Napóleon egyiptomi expedíciójából származik, aki így akarta elérni, hogy Anglia kereskedelmi hátrányba kerüljön. Az előkészületeket 1799-ben Jacques-Marie Le Père (1763–1841) kezdte, azonban egy (később hibásnak bizonyult) számítása szerint a Földközi-tenger és a Vörös-tenger szintjének eltérése mintegy 10 méter, ami túlságosan nagy, így a zsilip nélküli csatorna megvalósítása lehetetlen. A munkálatokat felfüggesztették.
Évtizedekkel később, 1846-ban egy francia tudósokból alakult társulás ismét tanulmányozta a csatorna megvalósításának lehetőségét. 1847-ben Paul Adrien Bourdalouë (1798–1868) egy új méréssel bebizonyította hogy nincs komoly különbség a tengerek szintje között. Linant de Bellefonds (1799–1883) jelentése Ferdinand de Lesseps alexandriai francia alkonzul (1805–1894) figyelmét is felkeltették.
1858. december 15-én Ferdinand de Lesseps megalapította a Szuezi-csatorna társaságot (Compagnie Universelle du Canal Maritime de Suez), miután 99 évre szóló koncessziókat kapott Szaíd pasa egyiptomi alkirálytól a tengerhajózási csatorna megépítésére és üzemeltetésére. Alois Negrelli osztrák mérnök tervei szerint a Szuezi-csatorna építését 1859. április 25-én kezdte meg a Szuezi-csatorna társaság és a mintegy 10 évig tartó munkálatok után az első hajó 1869. február 7-én haladhatott keresztül rajta. A csatorna hivatalos megnyitó ceremóniájára 1869. november 16-án került sor, melyen a világ minden tájáról hatezer híres meghívott vett részt.


=== Brit fennhatóság ===
1875-ben Benjamin Disraeli brit miniszterelnök – kihasználva Egyiptom tetemes államadósságát – a brit kormány nevében kivásárolta a Csatorna-társaságból Egyiptom résztulajdonát, így a csatorna működtetése részben Nagy-Britannia irányítása alá került, osztozva a többségében francia magánbefektetőkkel. Nagy-Britannia biztosította a maga számára az Indiába vezető utat.
A csatorna stratégiai fontosságúvá vált, mivel kereskedelmi összeköttetést jelentett Nagy-Britannia és gyarmatai (India, a Távol-Kelet, Ausztrália és Új-Zéland) között. A terület egésze pedig stratégiailag jelentős Észak-Afrikának és a Közel-Keletnek egyaránt.
1882-ben, az Egyesült Királyság csapatai megszállták a Szuezi-csatorna egyiptomi partvidékét, átvéve az Egyiptom fölötti „védnökséget” az Oszmán Birodalomtól. Így a kisebbségi tulajdonos de facto megszerezte a csatorna feletti teljes ellenőrzést. Az egyiptomi polgárháború alatt a csatorna terület „semlegességét” brit csapatok biztosították.
1888. március 2-án az akkori európai vezető hatalmak (Nagy-Britannia, a Német Birodalom, az Osztrák–Magyar Monarchia, Spanyolország, Franciaország, Olaszország, Hollandia, az Orosz Birodalom és az Oszmán Birodalom) a Konstantinápolyi-konvencióban rögzítették, hogy a Szuezi-csatorna szabad átjárhatóságát minden hajónak garantálják háborúban és békeidőben egyaránt.
1936-os brit–egyiptomi szerződésben Nagy-Britannia ragaszkodott a csatorna feletti ellenőrzés megtartásához. 1951-ben Egyiptom felbontotta a szerződést, majd 1954-re a britek beleegyeznek a csapatok kivonásába.


=== Az 1956-os szuezi válság ===

Miután az Egyesült Királyság és az Amerikai Egyesült Államok visszavonta a felajánlott támogatást az épülő Asszuáni-gáthoz, – mert Egyiptom a Szovjetunió segítségével fegyverkezett, – 1956. július 26-án Gamal Abden-Nasszer elnök államosította a csatornát. Ez vezetett 1956 novemberében a brit, francia és izraeli invázióhoz, a néhány héten át tartó Szuezi válsághoz. Az ekkor keletkezett károk és az elsüllyedt hajók miatt a csatorna zárva volt 1957 áprilisáig, amikor ENSZ-csapatok segítségével megtisztították. Ezután az ENSZ-csapatok biztosították és tartották fenn a csatorna övezet és a Sínai-félsziget semlegességét.
Az 1967-es hatnapos háború és az 1973-as arab–izraeli háború eseményei miatt a csatorna 1975. június 5-éig zárva volt.
Jelenleg nemzetközi megfigyelő erők (Multinational Force and Observer) (MFO) (többségében amerikai katonák) ellenőrzik a Sínai-félszigetet. Miután 1979-ben az ENSZ csapatok mandátuma lejárt, tárgyalások kezdődtek új megfigyelő erők felállítására. 1981-ben felállították az MFO-t, összhangban a többlépcsős izraeli csapatkivonással. Ezek a megfigyelő erők nem ENSZ irányítás alatt állnak, hanem az Egyesült Államok, Egyiptom, Izrael, és további részt vevő nemzetek közötti egyezmény alapján működnek.


=== 2000-es évek ===

A csatornának nincsenek zsilipjei, mert a terep sík. A csatorna maximum 150 000 t vízkiszorítású teherrel megrakott hajók áthaladására alkalmas. A hajóknak 16 m-es merülési mélységet tesz lehetővé, de a korábbi fejlesztési tervek szerint 2010-ig ezt tovább szándékoztak növelik 22 m-ig, ami már óriás tartályhajók (supertanker) áthaladását is megengedi. Jelenleg[mikor?] az óriás tankhajók terhének egy részét át kell rakodni egy a csatorna által biztosított hajóba és az áthaladás után, a túloldalon ismét vissza kell rakodni. Egyetlen hajózható pálya van, számos kikerülést biztosító kitérő területtel. A hajók egymás után, konvojban közlekednek. Átlagos napokon két konvoj tart dél felé és egy északnak. Az első dél felé tartó konvoj a kora reggeli órákban indul és halad le a Nagy-Keserű-tóig, ahol horgonyt vetnek a hajózó csatornán kívüli területen, és megvárják a délről közeledő másik konvoj elhaladását. Utána az észak felé tartó konvoj a Kantara közelében levő kitérőnél halad el a csatorna partjához kikötött, második, dél felé tartó konvoj mellett is. A Szuezi-csatorna Hatóság jelentése szerint 2003-ban 17 224 hajó haladt át a csatornán, ami kb. 8%-a a világ teljes hajóforgalmának. Az átkelés időtartama 11 és 16 óra közötti, kb. 8 csomós (mintegy 15 km/h) sebességgel haladva. A sebességkorlátozás a hajók által keltett hullámzás csatornapartot erodáló hatását csökkenti.
1980-ban adták át a csatorna alatt átvezető Ahmed Hamdi közúti alagutat és 1999-óta fent, 226 m magasban nagyfeszültségű villamos távvezetékek is keresztezik a csatornát. A csatorna nyugati partján, annak teljes hosszában egy vasúti vonal is végigfut.
2021 márciusának végén egy tajvani illetőségű óriáshajó (Ever Given – 400 m hosszú, 59 m széles) az erős szélben keresztbe fordult a csatorna déli végén. Az eltorlaszolt vízi úton közel egy hétig teljesen megszűnt a hajóforgalom, óránként mintegy 400 millió dolláros kárt okozva a világkereskedelemnek.


=== Új Szuezi-csatorna ===
2014 nyarán indították el a csatorna bővítésére szolgáló, Új Szuezi-csatornának nevezett projektet. A projekt lehetővé teszi, hogy a hajók egy 35 km-es szakaszon egyidejűleg mindkét irányban áthaladjanak a csatornán. Az új csatornát 2015. augusztus 6-án nyitották meg.


== Tisztségviselők ==


=== A Szuezi-csatorna Társaság elnökei ===
1855 – 1894. december 7.: Ferdinand de Lesseps
1892. december 17. – 1896. július 17.: Jules Guichard (1894. december 7-ig de Lesseps helyettese)
1896. augusztus 3. – 1913: Auguste Louis Albéric, prince d'Arenberg
1913. május 19. – 1927: Charles Jonnart
1927. április 4. – 1948. március 1.: Louis de Vogüé
1948. április 4. – 1956. július 26.: François Charles-Roux


=== Brit alkonzulok Szuezben ===
1922 – 1924: G. E. A. C. Monck-Mason
1924 – 1925: G. C. Pierides (ügyvivő)
1925 – 1926: Thomas Cecil Rapp
1926 – 1927: Abbas Barry (ügyvivő)
1927 – 1931: E. H. L. Hadwen (ügyvivő 1930-ig)
1931 – 1934: A. N. Williamson-Napier
1934 – 1936: H. M. Eyres
1936 – 1940: D. J. M. Irving
1940 – 1941: R. G. Dundas


=== Konzulok ===
1941 – 1942: R. G. Dundas
1942 – 1944: H. G. Jakins
1944 – 1946: W. B. C. W. Forester
1946 – 1947: Frederick Herbert Gamble
1947 – 1948: E. M. M. Brett (ügyvivő)
1948 – 1954: C. H. Page
1954 – 1955: F. J. Pelly
1955 – 1956: J. A. D. Stewart-Robinson (ügyvivő)
1956: J. Y. Mulvenny


=== A Szuezi-csatorna övezet kormányzói ===
1936. november 14. – 1939. július 24.: ?
1939. július 24. – 1941. május 7.: Sir Archibald Wavell
1941. május 7. – 1942. augusztus 7.: Sir Claude John Eyre Auchinleck
1942. augusztus 7. – 1943. február 19.: Harold Rupert Leofric George Alexander
1943. február 19. – 1944. január 6.: Henry Maitland Wilson
1944. január 6. – 1946. június: Sir Bernard Charles Tolver Paget
1946. június – 1947. június: Miles Christopher Dempsey
1947. június – 1950. július 25.: Sir John Tredinnick Crocker
1950. július 25. – 1953. április: Sir Brian Hubert Robertson
1953. április – 1953. szeptember 28.: Sir Cameron Gordon Graham Nicholson
1953. szeptember 28. – 1956. június 13.: Sir Charles Frederic Keightley


=== Szövetségi főparancsnok ===
1956. november 5. – 1956. december 22.: Sir Charles Frederic Keightley (s.a.)


=== A Szuezi-csatorna hatóság elnökei (1956–) ===
Dr. Mohamed Helmy Bahgat Badawy (1956. július 26. – 1957. július 9.)
Mahmoud Younis mérnök (1957. július 10. – 1965. október 10.)
Mashhour Ahmed Mashhour mérnök (1965. október 14. – 1983. december 31.)
Mohamed Ezzat Adel mérnök (1984. január 1. – 1995. december)
Ahmed Ali Fadel admirális (1996. január 22. – 2012. augusztus)
Mohab Mamish admirális (2012. augusztus –2019. augusztus)
Osama Mounir Rabie (2019. augusztus – hivatalban)


== Kapcsolatok a partok között ==
Északról, Dél felé haladva:

A Szuezi-csatorna-híd (é. sz. 30,828248°, k. h. 32,317572°30.828248, 32.317572) [1], azaz Egyiptomi-Japán barátság híd, mely Mubárak béke híd néven is ismert, egy magas-vezetésű rögzített közúti híd Kantaránál (a város neve arabul hidat jelent). A kábelfeszítésű híd 70 méter magasan ível át a csatorna felett és a fáraókori obeliszkek formájára tervezett fő tartópillérek magassága 154 m. A híd teljes hossza 9 km, melyből 5 km a rávezető utak és 4 km a kábelfüggesztésű híd hossza. A japán kormány segítségével épült és 2001 októberében adták át.
el-Ferdán vasúti híd (é. sz. 30,657°, k. h. 32,334°30.657, 32.334) [2], Iszmáilija városától 20 km-re északra. A 340 m fesztávjával a leghosszabb forgóhíd a világon. Vasúti és közúti közlekedést teszi lehetővé. Építését 2001-ben fejezték be. Az előző híd megsemmisült az 1967-es arab-izraeli konfliktusban.
Csővezetékek melyek édesvizet szállítanak a Sínai-félszigetre a csatorna alatt kb. 57 km-re Szueztől északra (é. sz. 30° 27′ 18″, k. h. 32° 21′ 00″30.455, 32.35).
Ahmed Hamdi alagút (é. sz. 30° 05′ 09″, k. h. 32° 34′ 32″30.085833333333, 32.575555555556) [3] a Nagy-Keserű-tótól délre, 1983-ban épült. Szivárgási problémák miatt egy új, vízhatlan alagutat építettek a régi belsejében 1992 és 1995 között.
A Szuezi-csatornát keresztező 500 kV-os magasfeszültségű távvezetéket (é. sz. 29,996°, k. h. 32,583°29.996, 32.583) 1999-ben az STFA Enerkom-Siemens Konzorcium építette.
Egy vasútvonal fut végig a csatorna teljes hosszában a nyugati parton, azzal párhuzamosan.


== Jegyzetek ==


== További információk ==

Suezcanal.gov.eg (az egyiptomi állam honlapja, (angolul))
A Szuezi-csatorna államosítása (National Geographic, 2004. július 26.)
Szuezi-csatorna kezdeményezője Ferdinand Marie Vicomte de Lesseps francia mérnök és diplomata (Sulinet, 2006. július)
The Modern Wonder of the Suez Canal (TourEgypt.net, 2011, (angolul))
Suez Canal (Encyclopedia of the Orient, (angolul))
Suez Canal (Structurae.net, (angolul))
Megmutatták az épülő új Szuezi-csatornát (Index.hu, 2015. január 18.)