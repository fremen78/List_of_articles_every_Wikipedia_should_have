Golli lea metállalaš vuođđoávnnas, man kemiijalaš symbola lea Au (latiinnagiel sánis aurum), atomanummir lea 79 ja ISO 4217 -koda lea XAU.
Golli lea okta daid vuosttaš metállain, maid olbmot leat váldán atnui, sullii 7000 jagi dassái. Lunddolaš sivvan dasa leamaš dat, ahte nuppi láhkai go máŋggat eará metállat, golli gávdno luonddus ráinnas hámis. Golli lea maiddái álki hábmet ja dat seailu seammaláganin guhká. Golli adnojuvvo čáppahin ja dat lea duháhiid jagiid adnojuvvon hearvvain. Golli maiddái jođiha hui bures sihke lieggasa ja elektrisitehta, ja dan dihte dat geavahuvvo olu maiddái elektronihkkaindustriijas. Dasgo golli lea metálla, das ii leat smáhkka ja dat ii leat mirkkolaš. Golli iešdeaddu lea 19 300 kg/m³ ja dat suddá 1064 °C lieggasis. Maiddái Sámis golli lea guhká adnon hearvvain, ja dat gávdno earret eará Anára Leammis ja Guovdageainnu Biedjovákkis. Dovdoseamos fiktiiva golleroggi ja -eaiggát lea Hánes Eahki.