Kerem Kazım Kamal (d. 10 Ağustos 1999), Türk güreşçi. Grekoromen stilde 60 kg mücadele eden sporcu, İzmir Büyükşehir Belediyespor kulübü bünyesinde kariyerini sürdürmektedir. 2022 Avrupa Güreş Şampiyonası'nda altın madalya kazanmıştır. Kadir Kamal'ın abisidir.


== Kariyeri ==
2017 Dünya Gençler Güreş Şampiyonası'nda mücadele eden millî sporcu Kerem Kamal, grekoromen 55 kiloda altın madalya kazandı.
Slovakya'da gerçekleştirilen 2018 Dünya Gençler Güreş Şampiyonası grekoromen stil 60 kiloda ülkesini temsil eden Kerem Kamal finalde Hint rakibi Vijay Vijay'ı 2. dakika dolmadan 10-0 sayı tuşuyla yenerek Dünya Şampiyonu oldu ve altın madalya kazandı.
Estonya'da gerçekleştirilen 2019 Dünya Gençler Güreş Şampiyonası'nda grekoromen stil 60 kiloda Kamal, final maçında Ermeni rakibi Sahak Hovhannisyan'ı 7-2 yenerek altın madalya kazandı. Böylece Kerem Kamal, gençlerde üst üste 3. Kez Dünya Şampiyonluğunu elde etti.
Romanya'nın başkenti Bükreş'te gerçekleştirilen şampiyonada grekoromen stil 60 kiloda mindere çıkan Kerem Kamal, Rumen Virgil Munteanu'yu 4-1 mağlup ederek bronz madalya kazandı.
İtalya'nın başkenti Roma'daki Pellicone Spor Salonu'nda düzenlenen 2020 Avrupa Güreş Şampiyonası'nda grekoromen stilde 60 kiloda mücadele eden millî güreşçi Kerem Kamal gümüş madalya aldı.
Macaristan'da düzenlenen Tokyo Olimpiyatları Avrupa Elemeleri'nde mücadele eden Kerem Kamal, grekoromen stil 60 kiloda Tokyo Olimpiyat Oyunları'na katılma hakkı elde etti.
Polonya'da düzenlenen Avrupa Güreş Şampiyonası'nda millî sporcu Kerem Kamal, grekoromen stil 60 kiloda gümüş madalya aldı.
2020 Tokyo Olimpiyat Oyunları'da Kerem Kamal, son 16 turunda Moldovalı Victor Ciobanu'ya yenildi. Makuhari Messe'de yapılan müsabakada Kerem Kamal, grekoromen stil 60 kiloda Moldovalı Ciobanu ile karşı karşıya geldi. Rakibine teknik sayıyla yenildi ve olimpiyatlardan elendi.
Sırbistan'ın başkenti Belgrad'ta düzenlenen 2021 Dünya U23 Güreş Şampiyonası'nda grekoromen stil 60 kiloda bronz madalyanın sahibi oldu. Son 16 turunda İtalyan Tommaso Bosi'yi 11-0 öndeyken tuşla yenerek çeyrek finale çıktı. Çeyrek finalde Ermeni Tigran Minasyan ile 2-2 berabere kaldı ve son puan avantajı ile yarı finale çıktı. Yarı finalde Rusya'dan Anvar Allahyarov'a mağlup oldu. Bronz madalya maçında Ukrayna'dan İhor Kuroçkin'i 6-5 yenerek bronz madalyanın sahibi oldu.
Macaristan'ın Budapeşte kentinde düzenlenen 2022 Avrupa Güreş Şampiyonası'nda grekoromen stilde 60 kg'da finalde Bulgaristan adına yarışan Ermeni asıllı Edmond Nazaryan'ı 5-0 yenerek altın madalya kazandı. İlk turda Rumen Răzvan Arnăut'u 9-0 teknik tuşla, çeyrek finalde Eston Helary Mägisalu'yu 12-1 teknik tuşla, yarı finalde Azeri Murad Memmedov'u 8-0 öndeyken tuşla yenmişti. Dünya Güreş Birliğinin 2022 yılındaki sıralama turlarının ikincisi olarak Kazakistan'ın Almatı kentinde düzenlenen 2022 Bolat Turlykhanov Kupası'nda erkekler grekoromen 63 kiloda finalde Kazak Bagylan Zhakansha'yı 11-0 teknik üstünlükle yenerek altın madalya kazandı. Çeyrek finalde Kırgız Colaman Şarşenbekov'u 9-6; yarı finalde Kazak Meirambek Ainagulov'u 6-3 yenerek finale çıkmıştı. Cezayir'in Vahran kentinde düzenlenen 19'uncu Akdeniz Oyunları'nda grekoromen stil 60 kilo final müsabakasında Fransalı Léo Tudezca'yı 8-0 teknik üstünlükle yenerek altın madalya kazandı. Kerem Kamal, çeyrek finalde Mısırlı Haithem Mahmoud'u 7-6, yarı finalde ise Hırvat Ivan Lizatović'i 9-1 teknik üstünlükle mağlup ederek finale çıkmıştı. İspanya'nın Pontevedra kentinde düzenlenen 2022 Dünya U23 Güreş Şampiyonası'nda erkekler grekoromen stil 60 kiloda Kerem Kamal, final maçında Azerbaycanlı rakibi Nihat Mammadli'yi 8-0 teknik üstünlükle yenerek ümitler kategorisinde dünya şampiyonu oldu. İlk turda İranlı Omid Arami karşısında 5-1 öndeyken tuşla, çeyrek finalde İsrailli Melkamu Fetene'yi 5-4, yarı finalde ise Gürcü Irakli Dzimistarishvili ile 4-4 berabere kaldı ve son puan avantatıjla rakibini yenerek finale çıktı.


== Kaynakça ==


== Dış bağlantılar ==
Dünya Güreş Birliği sayfasında Kerem Kamal
IAT veritabanındaki sporcu bilgisi Kerem Kamal
Sports.org sayfasında Kerem Kamal
Olympedia sayfasında Kerem Kamal
Türkiye Millî Olimpiyat Komitesi sayfasında Kerem Kamal