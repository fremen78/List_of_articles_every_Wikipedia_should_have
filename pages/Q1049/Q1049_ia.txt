Sudan (السودان as-Sūdān) es un pais in Africa del nord-est. Ante le 9 de julio 2011, illo esseva le pais le plus grande in Africa e in le mundo arabe (un rango occupate depois per Algeria), e le decime plus grande in le mundo per superficie. Illo avicina Egypto al nord, le Mar Rubie al nord-est, Eritrea e Ethiopia al est, Sudan del Sud al sud, le RCA al sud-west, Tchad al west e Libya al nord-west. Le fluvio le plus longe del mundo, le Nilo, divide le pais in duo partes, est e west.
Un stato membro del ONU, Sudan es equalmente un membro del Union African, Liga Arabe, Organisation del Conferentia Islamic e Movimento Non Alineate e un observator al OMC. Su capital es Khartum, que servi como le centro political, cultural e commercial del nation, ben que Omdurman (al altere ripa del Nilo ab Khartum) es le maxime urbe. Inter le 42 milliones de personas qui habita Sudan, Islam sunnita es le religion le plus diffuse e official; le arabe e anglese son le linguas official.
Un referendo in 2011 ha confirmate que le populo del Sud del pais – usque alora autonome – optarea pro devenir un stato separate. Sudan del Sud declarava su indepedentia le 9 de julio, e Sudan esseva le prime pais a recognoscer lo como independente.


== Referentias ==