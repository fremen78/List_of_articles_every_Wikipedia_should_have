Sudan (ofisial la Republica de la Sudan) es un pais en Africa norde. Lo es bordada par Misre a la norde; la Mar Roja, Ertra e Itiopia a la este; Sudan Sude a la sude; la Republica de Africa Sentral a la sude-ueste; Txad a la ueste; e Libia a la norde-ueste. Lo es la pais tre de la plu grandes en Africa. La Rio Nilo divide la pais entre duis este e ueste. Ante la Gera Interna Sudani, Sudan Sude ia es un parte de Sudan, ma lo ia deveni autonom en 2011, e aora Sudan es ance conoseda como Sudan Norde. La relijio dominante es islam.
En anticia, lo cual es aora la norde de Sudan ia es la Rena de Nubia, cual ia veni su rena egiptian pos 2600 aec. Un sivilia egiptian e nubian nomia Cux ia flori asta 350 ec. Misionores ia converti la rejion a cristianisme en la sentenio 6, ma un enflue de arabis muslim (ci ia concista ja Egipte) ia controla final la area e ia sustitui islam per cristianisme.
En la desenio de 1500, un popla nomida la funjes ia concista multe de Sudan, e alga otra grupos de africanes negra ia comensa abita la sude. Egiptianes ia reconcista Sudan en 1874, e pos cuando Britan ia ocupa Egipte en 1882, lo ia prende controla de Sudan en 1898, governante en junta con Egipte/Misre. La pais ia es conoseda como la Sudan Angloegipsian entre 1898 e 1955.
La sentenio 20 ia vide la crese de nasionalisme sudani, e en 1953 Misre e Britan ia permete ce Sudan deveni autonom. On ia proclama la autonomia a 1 janero 1956. De pos autonomi, Sudan ia es renada par un serie de governas parlamental e militar nonstable. Su Gaafar Nimeiri, Sudan ia institui leges muslim fundaliste en 1973. Esta ia mali la divide entre la norde arabi (la seja de la governa) e la animistes african negra e la cristianes en la sude. Diferes de lingua, relijio, etnicia e potia political ia eruta en un gera interna nonsesante entre fortes governal (forte influeda par la Fronte Islamiste Nasional) e la rebelores sude, de ci sua partito la plu influente es la Armada de Libri de la Popla Sudani. La pais ia deveni isolida de la comunia internasional par causa de violes de diretos umana, persegues relijial e alegas ce Sudan ia es un loca secur per teroristes. En 1995, la Nasiones Unida ia institui punis contra lo.
La area de Sudan es sirca 1 886 068 cilometres cuadrida, e sua popla en 2008 ia es composada de sirca 30 894 000 persones. La site capital es Khartoum, e la linguas major inclui arabi (ofisial), nubian e ta bedawie.