Su campidanesu est sa bariedadi de sa lìngua Sarda fueddada in su Cabu de Giossu de sa Sardìnnia; si liaus sa Gallura e is logus acanta de Tàtari, totu is àterus sardus chistiònant su cabesusesu, est a narai su sardu de su Cabu de susu. Podeus pentzai ca totu is chi bivint prus a basciu de Aristanis fueddint a sa manera campidanesa.
Tocat a narai ca, in beridadi, no est aici sentzillu a pratziri is biddas in "cabesusesas" e "campidanesas", ca biddas a tipu Gadoni, Meana, Seulu, mancai siant giai giai prus a bàsciu de Aristanis, fueddant dialetus de transitzioni cun su cabesusesu. Si sciit poi ca ddoi at logus medas in ui is fueddus, e sa pronùntzia de cussus, pigant de totu is duas bariedadis chi eus nau, cumenti sutzedit in calincuna bidda de s'Ollasta, a tipu Jersu e Lanusè, o in biddas a tipu Làconi, in ui nant "ogiu" o “òlgiu” (in Jersu) po "ollu", ca assimbillat a su cabesusesu "ozu", "abba" po su campidanesu "acua" ma no nant "chibudda", ma "cibudda".
A inturu de su campidanesu e totu, ddoi at calincuna diferèntzia pitichedda dai bidda a bidda, ma custas funt de seguru prus pagus de is chi ddoi at de su campidanesu a su cabesusesu. Ndi podeus arremonai medas: me in logus acanta de Casteddu, a sa -d- chi tenit innantis e a palas una boxali, ddi nant -r- ("meda" ddu nant "mera"); in sa Marmilla a una -l- chi puru tengiat innantis e a palas una boxali ddi nant -b- ("soli" ddu nant "sobi"); sempri innoi, a sa primu personi a su tempus passau de su verbu dda faint bessiri cun -ìa o cun -à (deu "tenìa", "andà", "bufà", "scidìa"), candu me in atrus logus bessit cun -emu (deu "tenemu", "andamu", "bufamu", "scidemu"). Ndi at atras medas, ma seguramenti duus campidanesus, de cali si bollat chi siant biddas, si iant a cumprendi chentza problema perunu.
Po biiri unu esèmpiu de sardu campidanesu, bai a su Mogoresu.


== Boxis assimilanti ==
Sardu logudoresu
Sardu nugoresu
Limba sarda
Varianti aristanesa


== Acapius ==
Su chi narat Ethnologue