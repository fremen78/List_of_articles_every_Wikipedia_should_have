Rio de Janeiro, hovorovo aj Rio, je mesto v brazílskom štáte Rio de Janeiro v juhovýchodnej Brazílii. V rokoch 1763 až 1960 bolo hlavným mestom Brazílie a Portugalskej ríše (1808 – 1821). Mesto má rozlohu 1 260 km² a jeho metropolitná oblasť má približne 11,8 milióna obyvateľov.
Je administratívnym centrom štátu Rio de Janeiro. Počtom obyvateľov je druhé najväčšie mesto v Brazílii a tretia najväčšia metropolitná oblasť a aglomerácia v Južnej Amerike. Je 6. najväčšie mesto na americkom svetadieli a hlavná turistická destinácia na Južnej pologuli.


== História ==
Viac ako dve storočia bolo Rio de Janeiro hlavným mestom. Od roku 1763 do 1815 počas portugalskej koloniálnej nadvlády, od 1815 do 1821 ako hlavné mesto Spojeného kráľovstva Portugalska, Brazílie a Algarves a od 1822 do 1960 ako hlavné mesto nezávislého štátu. V roku 1960 štatút hlavného prebralo dokončené nové hlavné mesto Brazília. V roku 2008 bolo hodnotené ako svetové mesto typu beta.


== Geografia ==
Rio de Janeiro leží na pobreží Brazílie s Atlantickým oceánom, neďaleko Obratníku Kozorožca. Pobrežie je orientované na východ-západ. Jadro mesta bolo postavené na západnom brehu zálivu Guanabara.


== Súčasnosť ==
Mesto je známe karnevalmi, sambou, nádhernými plážami s bielym pieskom (najznámejšie sú Copacabana a Ipanema). Ďalej je známe gigantickou sochou Ježiša Krista Vykupiteľa (Cristo Redentor), ktorá je umiestená na vrchu Corcovado a pozerá sa na celé Rio de Janeiro. Ďalšou známou dominantou mesta je Pao de Acúcar (Cukrová homoľa), ktorá ponúka dychberúce výhľady na mesto.
Najväčšia socha Krista na svete, týčiaca sa nad mestom, ktorá od roku 2013 stráži Svetové dni mládeže (JMJ), ktoré zvoláva pápež Rímskokatolíckej cirkvi. Svetové dni mládeže sa konajú každý rok. Raz sa konajú v niektorom z miest sveta a dvakrát vo Vatikáne. Stretnutia mládeže vo svetových mestách sú jedny z najväčších podujatí ktorých sa zúčastňujú milióny mladých ľudí zo všetkých kontinentov sveta.


== Doprava ==
V meste a jeho blízkosti sa nachádzajú tri civilné letiská, Medzinárodné letisko Galeão, kde hlavnú časť leteckých liniek tvoria všetky zahraničné a väčšina domácich destinácií, Letisko Santos Dumont, ktoré prevádzkuje viacero spojení so Sao Paulom a letov na krátke a stredné vzdialenosti a letisko Jacarepaguá, používané väčšinou pre súkromné lety.
Prístav mesta je tretím najvyťaženejším v krajine. 
Metro Rio de Janeira má dve linky s celkovou dĺžkou 42 km a 32 staníc. V pokročilom štádiu príprav je rozsiahly projekt ľahkého metra  s piatimi linkami, ktorý má prepojiť centrum mesta s letiskom Santos Dumont, hlavnou autobusovou a železničnou stanicou.


== Osobnosti mesta ==
Oscar Niemeyer (* 1907 – † 2012), architekt
Garrincha (* 1933 – † 1983), futbalista
Paulo Coelho (* 1947), spisovateľ
Nelson Piquet (* 1952), jazdec F-1
Zico (* 1953), futbalista
Jorginho (* 1964), futbalista
Romário (* 1966), futbalista
Marc-Kevin Goellner (* 1970), nemecký tenista
Ronaldo (* 1976), futbalista
Julio César (* 1979), futbalový brankár
Adriano (* 1982), futbalista
Kevin Kurányi (* 1982), nemecký futbalista
Eduardo da Silva (* 1983), chorvátsky futbalista
Jymmy Dougllas França (* 1984), futbalista
Marcelo Vieira (* 1988), futbalista


== Partnerské mestá ==


== Referencie ==


== Iné projekty ==

 Commons ponúka multimediálne súbory na tému Rio de Janeiro


== Externé odkazy ==
 Rio de Janeiro cestovný sprievodca z Wikivoyage

Rio de Janeiro Photo Gallery - Year of Brazil at Queens College, CUNY Archivované 2014-04-28 na Wayback Machine
Fotografie Archivované 2005-12-21 na Wayback Machine
Turistické atrakcie Archivované 2012-06-21 na Wayback Machine
AboutBrasil/Rio de Janeiro - The Marvellous City Archivované 2013-02-13 na Wayback Machine