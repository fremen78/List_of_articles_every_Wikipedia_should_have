An Rio de Janeiro sarong importanteng ciudad sa sur-subangan nin Brasil asin kapitolyo nin estado nin Rio de Janeiro. Dati ining kapital nin nasyon asin nin Imperio Portugues. An mas comun na ngaran kaini ay Rio sana. Pigaapud man ini sa tataramon na Portugues na A Cidade Maravilhosa. 
Bistado an Rio sa magayonun na pagkamogtak kaini sa baybayan asin gilid nin bukid, sa kaining famosa na Carnaval, sa musika na samba buda iba pa, mga playa na pano nin hotel asin resort arog kan midmid sa enterong kinaban na Copacabana asin Ipanema. Bistado man ini sa kaining dakulang problema sa sosyodad arog kan dakula na pagkaiba kan buhay nin mga mayaman asin mga pobre, mga squatter, crimen asin droga. Saro sa mga pinakan midmid na monumento kan ciudad ay an estatuang gigante ni Hesukristo na pigaapud na Cristo Redentor na nakamogtak sa tuktok nin bukid Corcovado. Nanomido ining estatutua sa saro sa mga New Seven Wonders of the World. Bistado man an bukid na pigaapud na Pão de Açúcar sa Portuges o Pan de Azucar sa Espanyol asin an estadio nin Macarana na dating pinakan dakula na estadio nin futbol sa enterong kinaban. 
Igwang 6,136,652 na katawo na nakaistar sa Rio, an kadagaan kan ciudad ay 1,182.3 kilometrong cuadrado. An katawonan sa enterong area metropolitana nin Rio ay naabot sa mga 11-12 milyon na katawo. Nawarara an estatuto nin kapital kaini sa 1960, ta binogtak an bagong kapital sa ciudad nin Brasilia. An mga taga Rio ay pigaapud na Cariocas. An presente na alkalde nin ciudad ay si Cesar Maia. An cancion na opisyal nin Rio ay Cidade Maravilhosa.