For alternative betydninger, se Bier. (Se også artikler, som begynder med Bier)

Bier (Apiformes, også kaldet Anthophila) er en gruppe af årevingede insekter, der lever af blomsterstøv (pollen) og nektar. De har stor betydning som bestøvere. Sammen med gravehvepsene udgør bierne overfamilien Apoidea. Der er beskrevet omkring 20.000 biarter. Der er 292 forskellige arter af bier i Danmark. Heraf er 29 arter af humlebier, hvoraf 21 er redebyggende og lever i kolonier med en dronning og arbejderbier, ligesom honningbien. Andre humlebier snylter på de redebyggende arter.  Det ældste fossil af en bi med pollen menes at være 100 millioner år.
Bier opdeles i 7 familier (Andrenidae (67), Apidae (83), Colletidae (28), Halictidae (61), Megachilidae (49), Melittidae (8), Stenotritidae (0) ) hvor af de første 6 af familierne, har medlemmer der lever i danmark. Den sidste gruppe lever udelukkende i Australien. Antallet af arter i Danmark er angivet i parentes efter familiens navn.
Bestanden af bier i verden er faldet drastisk på kort tid. Colony Collapse Disorder, CCD eller pludselig bidød, er en uforklarlig sygdom, der rammer bikolonier, hvor bierne forsvinder fra deres bistader. Sygdommen startede i USA, hvor bestanden af honningbier blev halveret fra 1971 til 2007, og siden har sygdommen bredt sig over store dele af verden. De stærkt virkende neurotoxinske insekticider, neonikotinoiderne og fipronil, er under mistanke som årsag til massedød blandt bier.


== Levevis ==
Hannerne lever som regel ganske kort og bidrager væsentligst til forplantningen. Hunnerne tager sig sædvanligvis af afkommet og bygger boet. Mange bier spiller en vigtig rolle i planters bestøvning og dermed for fødevareproduktionen. De fleste arter opsøger mange slags planter, mens nogle arter er specialiseret på én eller flere bestemte planter, eller interesserer sig for blomster med bestemte farver.
Bierne omfatter flere arter, som er eusociale og danner kolonier, der består af arbejdere, dronninger og droner. Til disse hører brodløse bier, honningbier og flere humlebier.
De fleste arter er imidlertid enlige (solitære), og hos dem er det ofte hunnene, der bygger nogle mindre yngleceller i hulrum i trær og derefter i større eller mindre udstrækning sørger for larvene.


== Inddeling ==
I ældre klassifikation var alle bier samlet i én familie Apidae. Det almindelige i dag er at fordele dem på syv familier. Alle familier undtagen Stenotritidae findes i Danmark.

Ordenen årevingede, Hymenoptera
Gruppen stilkhvepse, Apocrita
Gruppen brodhvepse, Aculeata
Overfamilien Apoidea
Serie Apiformes (synonym Anthophila)
Familien Stenotritidae
Familien Colletidae (korttungebier; fx silkebier og maskebier)
Familien Andrenidae (gravebier; fx jordbier)
Familien Halictidae (vejbier)
Familien Melittidae (sommerbier)
Familien Megachilidae (bugsamlerbier)
Familien Apidae (langtungebier; fx humlebier, honningbier, hvepsebier og andre)


==== Slægtskabsforhold ====
Nedenstående kladogram over bifamilierne i Apiformes er baseret på Hedtke et al. (2013), der placerer de tidligere familier Dasypodaidae og Meganomiidae som underfamilier i familien Melittidae (sommerbier).


== Bier på den danske rødliste ==

Der er 292 arter af bier i Danmark. Af dem er 244 arter på den danske rødliste 2019. Af dem fandt man i henhold til betegnelserne på IUCN's rødliste:

19 (8 %) regionalt uddøde arter (RE), der er forsvundet fra den danske natur.
18 arter (7 %) Kritisk truet (CR), der har således ekstremt høj risiko for at uddø i den danske natur.
17 arter (7 %) er truede (EN) og har dermed meget stor risiko for at uddø i den vilde natur.
21 arter (9 %) er sårbare (VU) og har stor risiko for at uddø i den vilde natur.
26 arter (11 %) næsten truede (NT), hvilket betyder, at de er tæt på at høre til i en af de truede kategorier.
De rødlistede arter er primært  truet af, at deres levesteder forringes eller forsvinder.


== Se også ==
Bidronningeføde
Biernes sprog
Buckfastbi – hybridrace hvori brun bi indgår
Bi-krigen på Læsø
Insektdøden
Langtungebier
Agerhumle
Brun bi
Humlebi
Honningbi


== Kilder ==


== Eksterne lænker ==
Danske navne på bifamilier. allearter.dk. Arkiveret udgave fra 2013.
Engel, M.S. 2005. Family-group names for bees (Hymenoptera: Apoidea). American Museum Novitates 3476: 1-33.
Jones, Kristina. 2011. Vet for lite om humla. fra forskning.no. 28. februar 2011.  Arkiveret 16. september 2011 hos  Wayback Machine
Michener, C.D. 2007. The Bees of the World. Second edition. Johns Hopkins University Press. xvi + 953 s.
Wojciech J. Pulawski. 2010. Family group names and classification, Version 20. april 2010
Ødegaard, F. 2009. Ville bier og humler. Nyttige insekter i dramatisk tilbakegang. – Grevlingen 28(2): 12-13. pdf
Hallvard Elven, Leif Aarvik. Veps. Hymenoptera. Arkiveret 7. marts 2016 hos  Wayback Machine. Naturhistorisk museum, Universitetet i Oslo. Artsdatabanken.no.
Discover Life - Apoidea En liste over alle bier i verden med synonymer og udbredelse.
At redde bierne