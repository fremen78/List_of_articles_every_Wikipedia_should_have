Ta atros emplegos d'o termin Abella se veiga Abella (desambigación).

As abellas (cientificament Anthophila) son una subfamilia d'insectos voladors, emparentaus con as vriespas y as formigas. Son adaptaus t'alimentar-sen de néctar y tienen una función mui important en a polinización de plantas con flors, por o que se dicen polinizaderas. As abellas tienen una luenga larga que emplegan ta obtener o néctar d'as flors. Tienen tamién antenas composadas de trece segmentos en os masclos y doce en as fembras. D'alas, en tienen dos pars, estando o zaguero o mas chicot d'os dos. As suyas patas son adaptadas ta cullir o polen y a péndiz d'o suyo estomago ye un fizón que emplegan ta esfender-sen.
Se conoixen mas de 16.000 especies d'abellas y s'estima que existen en total unas 30.000 especies. As abellas pueden estar solitarias u vivir en grans comunidaz de uns cuantos tipos.
As mas enantadas d'istas son as colonias eusocials, trobadas en as abellas de miel y as abellas sin de fizón.
Se creye que a socialidat evolucionó de traza deseparada en os diferents grupos d'abellas.


== Abellas eusocials ==

As abellas eusocials viven en grans arnas, cadaguna d'as cuals tiene una sola reina chunto con as abellas faineras y os abelloz (masclos).
O ciclo d'a vida d'os bombolons s'enceta en a primavera cuan a reina dispierta d'a suya hibernación. En ixe inte a reina ye a que fa tot o treballo porque encara no bi'n ha d'abellas faineras. A reina mira un puesto an construir o suyo niedo y construye as brescas de miel. Ye tamién qui s'encarga d'a cullita de néctar y polen. As colonias de bombolons mueren en agüerro, dimpués de criar una nueva cheneración de bombolons reina, que perviven individualment en puntos amagaus. Curiosament, bels bombolons reina se cubillan en hibierno en arnas de abellas de miel, an son trobadas a ormino muertas en a primavera por os arners (presumiblement, muertas por as abellas de miel. S'esconoixe si beluna ha aconseguiu de pervivir durant l'hibierno en ixe ambient.
En o caso d'as abellas de miel, que perviven como colonia durant l'hibierno, a reina principia a frecar en hibierno, parando-se t'a primavera. Iste comportamiento ye probablement activau por a duración d'o día. A reina ye a sola fembra fértil y pone toz os uegos, d'os cuals naixerán todas as demás abellas. Con excepcion d'a suya volada d'apareamiento u o establimiento d'una nueva colonia, a reina no albandona cuasi nunca l'arna dimpués d'haber-se tornau as corcas en abellas crexidas. A reina pone cada uego en una cela parada por as abellas faineras. O uego se creba y se torna en una corca u larva chicota que ye alimentada por as abellas anfermeras (abellas faineras que remanen en l'interior d'a colonia). Dimpués d'alto u baixo una semana (pendendo en a especie), a corca ye sellada en a suya cela por as abellas anfermeras. En alto u baixo atra semana (nuevament pendendo en a especie), a corca surte como una abella creixida.
As faineras, igual como as reinas s'alimentan de cheleya reyal mientres os primers tres días d'o estau de larbal. Dimpuesas, as faineras cambian ixa dieta por una de polen y néctar u miel deluida, mientres que as larvas esleyidas ta estar reinas continan minchando cheleya reyal. Isto fa que a corca se torne en pupa mas rapedament amás d'aumentar a suya grandaria y desembolicar-la sexualment. Os criadors de reinas consideran que una buena nutrición mientres o estau larval ye de crucial importancia t'a calidat d'as reinas criadas, estando atros factors importans a chenetica o numero d'apareamientos. Mientres os estaus larval y pupal, cuantos parasitos pueden enrestir a la pupa u a corca, y destruir-la u mutar-la.
As reinas no son criadas en as tipicas celas horizontals d'encobamiento d'a bresca, que as suyas celas son de muita mayor grandaria, y en posición vertical. Cuan a reina remata a suya etapa d' alimentación larval y se converte en pupa, se mueve a una posición cabeza abaixo, dende a cual se mincha a cilla ta salir. Mientres a etapa de pupa, as abellas faineras zaboyan u sellan a cela. Chusto dimpués d'emercher d'as suyas celas, as abellas reina producen un soniu que se creye que ye un reuto a luitar endrezau t'as atras reinas.
As abellas faineras son fembras vacivas. Rechuman a cera emplegada ta construir l'arna y son tamién as encargadas d'escoscar y mantener l'arna, criar a os chóvens, fer guardia y recullir o néctar y o polen.
En as abellas de miel, as faineras tienen un contenedor de uegos modificau en forma de fizón, que pueden fincar en un enemigo ta esfender l'arna, pero as abellas mueren poco dimpués de fizar, ya que ye parti d'o suyo sistema dichestivo ye auniu a lo fizón.
Os abelloz son as abellas masclo d'a colonia. No acosechan néctar ni polen. S'han orichinau por partenochenesi y o principal preposito d'ellos ye fertilizar a la nueva reina. Os abelloz copulan con a reina en plena volada. Dimpués de rematar o cubrimiento, os abelloz mueren.
Se creye que en bellas especies os abelloz desempenyan un paper important en a regulación d'a temperatura de l'arna. Os abelloz no en tienen de fizón, ya que son masclos, y o fizón ye en realidat un contenedor de uegos modificau.
As abellas reina viven un promedio de tres anyadas. As faineras viven solo que mientres espuedas muito mas breus, de menos de tres meses de meya.
As abellas de miel reinas libran feromonas ta regular as actividaz de l'arna. Muitas faineras tamién en producen ta comunicar-sen con atras abellas.
En o "Libro d'el Trasoro" parlan d'as abellas eusocials en o capítol 154 "De abellas" y en fan una curiosa interpretación:


== Abellas campasolas, vecinals y cuasisocials ==
Belatras abellas forman colonias chicotas. Por eixemplo, a mayor parti d'os bombolons (Bombus terrestris, B. pratorum, ecetra) viven en colonias d'unas 30 a 400 abellas, mientres que as arnas d'abellas de miel pueden acubillar entre 40.000 y 80.000 abellas en estiu. L'abella reina ye cheneralment capable de pervivir por a suya cuenta por curtas espuendas (a diferencia d'as reinas en especies eusocials, que requieren ficacio especial tot o tiempo).
Atras especies d'abellas, como l'abella Orchard Mason (Osmia lignaria) y l'abella cornuda (Osmia cornifrons) son campasolas y todas as fembras d'a especie son fértils. No existen abellas faineras ta istas especies. As abellas campasolas no preducen miel ni cera en cheneral. Son inmunes a muitos d'os parasitos que afectan a atras especies socials, pero tienen os mesmos parasitos, pestes y malotías.


== Nombres d'abellas en aragonés ==
Abella, abellero, abellarot, abellot, bombolón.


== Referencias ==


== Bibliografía ==
Michener, Charles D. (2000) The bees of the world. The Johns Hopkins University Press. Baltimore, Londres. ISBN 0-8018-6133-0
O'Toole, Christopher, Raw, Anthony (1999) Bees of the world. Cassell Illustrated. ISBN 0-8160-5712-5


== Se veiga tamién ==
Arna.
Arnero.
Bresca.
Eraje.
Miel.


== Vinclos externos ==
 Wikispecies tiene un articlo sobre Anthophila.
(ca) Video d'as abellas en 324.CAT.
(en) Toz os cheneros d'abellas d'o mundo.