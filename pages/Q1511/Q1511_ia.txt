Wilhelm Richard Wagner (Leipzig, Germania le 22 de maio 1813 – Venetia, Italia le 13 de februario 1883) esseva un compositor e director german, primarimente cognoscite pro su operas (plus tarde appellate "dramas musical").
Le compositiones de Wagner, particularmente illos de su tarde periodo, es notabile pro su textura complexe, harmonias e orchestration ric e le uso elaborate de "leitmotifs": themas musical associate con characteres individual, locos, ideas o elementos del intriga. Wagner esseva un unic compositor del operas, pois que ille mesme scribeva le librettos pro omne su dramas musical. 
Primarimente ille establiva su reputation con obras como Der fliegende Holländer e Tannhäuser in un tradition romantic de Weber e Meyerbeer. A mesme tempore ille transformava le arte de opera per su concepto del Gesamtkunstwerk (obra total del arte). 
Le Gesamtkunstwerk ha le scopo de synthesis del omne artes poetic, visual, musical e dramatic. Wagner formulava iste concepto in un serie de essayos inter 1849 e 1852. Ille realisava le ideas a grande scala in Der Ring des Nibelungen, le cyclo monumental de quatro operas .
Comocunque, su pensatas re le importantia relative inter musica e drama plus tarde cambiava e ille re-introduceva alcun formas de opera traditional in su ultime obras al scena, inclusive Die Meistersinger von Nürnberg.
Wagner esseva un pionero del avantiamento de medios de expression musical, como chromatica extreme e preste cambiante centros tonal, que profundemente influeva le developpamento del musica classic europee.
Su drama musical Tristan und Isolde es a vices describite como le obra que initiava le era de musica moderne.
Le influentia de Wagner ha ultrapassate le campo de musica a philosophia, litteratura, le artes visual e theatro.
Ille edificava su proprie domo de opera, le Bayreuth Festspielhaus, que contineva multe nove detalios de designo. Ibi Der Ring des Nibelungen e Parsifal habeva su premières e ibi su plus importante obras al scena
continua esser representate usque nostre tempore al festival annual organisate de su descendentes.
Le ideas de Wagner a le arte de diriger anque habeva multo influentia. Su scripturas re musica, drama e politica causava extensive commentarios in decennios recente, particularmente su opiniones antisemitic.
Omne isto Wagner compliva malgrado un vita plenate de, usque a su decennios final, exilio politic, affaires amorose turbulente, fame e plure vices fugata de su creditores. Su personalitate pugnace e opiniones contentiose re musica, politica e societate le faceva un persona controversial durante su vita e usque hodie.
Le impacto de su ideas pote esser vidite in multe generes del arte in le vintesime seculo.