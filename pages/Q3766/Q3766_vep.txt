Damask (arab.: دمشق Dimašk, sijaline virkand: [dɪˈmaʃʔ], vai arab.: الشام‎ Eš Šam, amuiževr.: דַּמֶשֶׁק Damešek) om Sirijan pälidn da kaikiš suremb lidn eläjiden lugun mödhe (toran Aleppo-lidnha näht vaste). Se om valdkundan agj (muhafaz).


== Istorii ==
Eländpunkt mainitaškanzi läz 2500. vot EME. Möihe Evropha damaskan terast i stöklad 13. voz'sadan kahtendes poles. Vl 1300 Mongolijan sodaväged rikoihe lidnan äjid eläjid i tegihe surt varghut. Vl 1400 Tamerlanan väged panihe lidnad mantazole i sirdihe azegentegijoid da käziradajid Samarkandha.
Om ripmatoman Sirijan pälidnaks vspäi 1943. Vspäi 2012 tora lidnfartaloihe näht mureni äjid niid Rahvahanikoiden sodan aigan.


== Geografijan andmused ==
Lidn sijadase valdkundan suvipäivlaskmas Sirijan Päivnouzmaižel mägitazangištol, 680 m ü.m.t. korktusel. Barad-jogi (arab.: بردى‎ Baradá 71 km pitte) läbitab lidnad da kadotab nitjärvihe. Keskmeren rand sijadase 80 kilometras päivlaskmha Livanan territorijal.
Klimat om subtropine kuiv. Voden keskmäine lämuz om +17 C°, kezakun-sügüz'kun +24..+27,3 C°, tal'vkun-uhokun +6,1..+7,7 C°. Ekstremumad oma −12,2 C° i +46 C°. Kezaaigan minimum om +4,5 C° (kezaku), tal'vaigan maksimum om +29 C° (uhoku). Paneb sadegid 130 mm vodes, enamba kül'mkus-keväz'kus (20..26 mm kus), kuiv sezon oleskeleb sulakus-redukus (18 mm pordos), ei ole sadegid heinkus-elokus.
Damask jagase 23 lidnrajonaks (vl 2017).


== Eläjad ==
Vl 2009 lidnan eläjiden lugu oli 1 711 000 ristitud, islamanuskojad-sunnitad oliba enambuses. Rahvahanikoiden sodan zavodindan jäl'ghe vl 2011 pagenuded mehed da pordaigaližed sirdanuded ližaduiba lidnan ristitištod znamasižešti.


== Irdkosketused ==
Lidnan oficialine sait (damascus.gov.sy). (arab.)