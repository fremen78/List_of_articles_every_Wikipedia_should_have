Ing kabayu (Equus ferus caballus) metung ya kareng adwang mabyeng subspecies ning Equus ferus. Metung yang ungulate a gansal taliring bitis ampong mammal a kayabe king familia Equidae. Meyalkus ya ing kabayu kareng milabasan a 45 anggang 55 milyung banwa manibat king malating lelangan a dakal taliring bitis at megi yang maragul a animal a tunggal taliring bitis ngeni. Migumpisan rong patunuran ampong sesen deng tau deng kabayu kanitang manga 4000 BC, at paniwalan dang mikalat na ing pangatunud da reng kabayu anyang manga 3000 BC. Matunud la reng kabayu king subspecies a caballus, oneng mebulus no reng aliwang matunud a kabayu at mebulus lang pasibayu. E la taganang malyap o wild deng populasyun a mebulus a reni, uling ing terminu o katayang ita gagamitan de kareng kabayung e bitasang metunud, antimo ing mamiligru nang mawalang  Przewalski's horse, a makakawaning subspecies, a yang bukud namung wild o malyap a kabayu.