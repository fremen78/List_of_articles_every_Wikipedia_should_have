James Clerk Maxwell (13 jasyoateĩ 1831-5 jasypateĩ 1879) ha'e akue pateĩ papapykuaahára ha tembikuaatyhára Ekósia pegua. Mba'e tuichavéva ohupyty va'ekue ha'e ojapórõguare mba'ekuaarã tendyryñohasa randipytu rehegua (radiación electromagnética), upéicha ombojoajuraẽ tendyry, magnetismo ha tesape ha ohechauka ha'ehague mba'e peteĩete ojehechauka opaichaguáva. Maxwell mbojojahakuéra (ecuaciones de Maxwell), ojapo va'ekue tendyryñohasa ñehesa'ỹijópe, ojehechakuaa oparupi “mba'erekokuaa ñemopeteĩ guasu mokõiha” ramo, upe peteĩha ha'e Isaac Newton mba'éva.
Oikuaauka rire A Dynamical Theory of the Electromagnetic Field ary 1865-pe, Maxwell ohechauka va'ekue ohoha ñekonícha umi campo eléctrico (tendyry rendaha) ha campo magnético (magnetismo rendaha) pa'ũ tuichakuévo ha ohupyty hikuái tesape pya'ekue. Maxwell he'i avei tesape ha'eha ñekoni ohóva ohohápe avei umi tendyryñohasa mba'e. Oñemopeteĩ rire tesape ha tendyry peteĩetéicha, ikatu oñeimo'ã oĩha umi puhoe ñekoni (ondas de radio). Ojehechakuaa avei Maxwell ha'eha pe omboypy va'ekue tendyry mba'eapokuaa javeguáva (ingeniería eléctrica).
Hembiapokue rupive ikatu jaikepa ko mba'erekokuaa ãgaguápe ha upe rupive oñemopyenda ojekuaa hag̃ua mba'ekuaarã joguerahaviárava ijapýva (relatividad especial) ha mekánika kuántika rehegua. Heta he'i Maxwell-gui ha'eha tembikuaatyhára sa'ary XIX pegua oipytyvõvéva mba'erekokuaa sa'ary XX pegua. Heta avei ombojoja hembiapokue tembikuaatýpe Isaac Newton térã Albert Einstein mba'évandi.


== Mandu'apy ==