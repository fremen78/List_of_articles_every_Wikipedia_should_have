Franz Joseph Haydn (* 31. marec 1732, Rohrau, Rakúsko – † 31. máj 1809, Viedeň) bol rakúsky hudobný skladateľ.


== Životopis ==
V rokoch 1739 až 1749 bol Sängerknabe (speváčik) svätoštefanského dómu vo Viedni. Od 1759 do 1761 pôsobil ako kapelník grófa Morzina v Lukavici pri Plzni, potom až do roku 1790 ako kapelník kniežaťa Esterháziho najprv v Eisenstadte, neskôr v Eszterháze. Posledné roky prežil vo Viedni.


== Charakteristika tvorby ==
Význam Josepha Haydna pre vývoj hudby je nesporný. Upevnil klasicizmus a jeho zásady ako hudobný štýl. Významne sa zaslúžil o rozvoj sonátovej formy a symfónie. Nazýva sa preto aj "otcom symfónie". Položil tiež základy formy sláčikového kvarteta. Rozšíril orchester o nové nástroje a objavil tak jeho nové možnosti. To sú len najdôležitejšie prvky, ktorými Haydn navždy ovplyvnil smerovanie hudby. 
Samotné Haydnove diela sa vyznačujú sviežou, ľahkou melodikou a jasnými harmóniami. Je tvorcom najčistejšieho klasicistického štýlu.  


== Dielo ==
Dielo Josepha Haydna je až neuveriteľne rozsiahle. Dodnes sa na repertoári udržali viaceré jeho symfónie, z ktorých je veľmi známa najmä druhá veta Symfónie č.94 G dur "S úderom tympanov", nazvaná Angličanmi "The Surprise" ("Prekvapenie").  
Z koncertov sú najvýznamnejšie dva violončelové. Ďalšie koncerty sú hodnotné okrem iného vďaka zriedkavému výberu sólového nástroja - ide o trúbkový a hobojový koncert. Zvlášť prvý z menovaných je veľmi známy.  
Haydn patrí k najvýznamnejším skladateľom sláčikových kvartet v dejinách. Jeho diela tvoria základ repertoáru týchto komorných hudobných telies. Druhá veta "Cisárskeho" kvarteta C dur č. 62 (op.76 č.3), ktorú zložil ako cisársku hymnu Gott erhalte, sa stala melódiou nemeckej štátnej hymny.  
Oratóriá "Stvorenie" a "Ročné obdobia" vytvoril Haydn na sklonku života. 


=== Komorná hudba ===
Klavírne trio C-dur
Klavírne trio G-dur
Sláčikové kvartetá č. 29-34 "Ruské", Op. 33
Sláčikové kvarteto č. 32 C dur "Vtáčie", Op. 33, č. 3
Sláčikové kvartetá č. 48 - 53, Op. 64
Sláčikové kvarteto č. 53 D dur "Škovránčie", Op. 64
Sláčikové kvartetá č. 60-65, Op. 76
Sláčikové kvarteto č. 62 C dur "Cisárske", Op. 76, č. 3


=== Koncerty ===
Husľový koncert č. 1 C-dur
Violončelový koncert č. 1 C dur, H. 7b/1
Violončelový koncert č. 2 D dur
Hobojový koncert
Trúbkový koncert Es dur


=== Symfónie ===
Symfónia č. 45 fis-mol "Rozlúčková"
Symfónia č. 92 G-dur "Oxfordská"
Symfónia č. 94 G-dur "S úderom na tympany"
Symfónia č. 101 D-dur "Hodiny"
Symfónia č. 103 Es-dur "S vírením tympanov"
Symfónia č. 104 D-dur


=== Oratóriá ===
Stvorenie
Ročné obdobia


== Iné projekty ==

 Commons ponúka multimediálne súbory na tému Joseph Haydn


== Zdroj ==
FILIT – zdroj, z ktorého pôvodne čerpal tento článok.