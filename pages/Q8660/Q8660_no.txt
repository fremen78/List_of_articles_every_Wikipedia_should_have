Karachi (urdu: كراچى) er den største byen i Pakistan og hovedstaden i provinsen Sindh. Karachi har i senere år vokst kraftig og hadde i 2017 en beregnet befolkning på 14 910 352 innbyggere. Ifølge den offisielle folketellingen fra 1998 hadde den da 9 339 023 innbyggere. Arealet byen dekker er 3 527 km², og folketettheten er da 3 394 innbyggere/km². Byen regnes som verdens 12. største by. 
Karachi er Pakistans finansielle og kommersielle sentrum, og har en viktig havn i regionen ved Arabiahavet, nordvest for elva Indus' delta. Byen står for brorparten av Pakistans BNP og for 65 % av landets inntekter. Karachi har det høyeste lønnsnivået i Sør-Asia og er kjernen i regionens forretnings- og teknologiske virksomhet. Lese- og skriveferdighetene er blant de høyeste i landet, og byen er også sete for fremstående akademiske institusjoner og forskning.
På plassen der byen ligger var det i oldtiden et fiskersamfunn. Den moderne havnebyen ble utviklet av britiske kolonimyndigheter på 1800-tallet. Da Pakistan ble dannet i 1947 ble byen valgt til hovedstad, og ble gjenstand for en stor tilstrømming av immigranter fra India. Dette påvirket både demografi og økonomi. Karachi har gjennomgått en stor utvikling med tanke på infrastruktur og sosiale og økonomiske forhold, og befolkningsveksten fortsatte også etter av hovedstaden ble flyttet til Islamabad i 1959.
Innføringen av militærstyret og unntakstilstand satte en støkk i byen, men en økonomisk fremgansperiode i begynnelsen av 2000-tallet resulterte i økonomisk vekst og fremgang.


== Demografi ==
Karachi er den byen med mest etnisk og religiøs spredning i Pakistan. På 1980-tallet og begynnelsen av 1990-tallet kom det mange flyktninger fra den afghansk-sovjetiske krig, noe som økte de politiske og sekteriske konfliktene mellom de punjabiske og sindhiske gruppene og indiskættede mohajirer. Ved uavhengigheten i 1947 flyttet flere millioner muslimer over delelinjen fra indisk til pakistansk side. De fleste tilflytterne fra indiske side slo seg ned i de store byene. Særlig Karachi hadde en voldsomt vekst fra under en halv million i 1947 til 3,5 millioner i 1972 og 15 millioner i 2022 (og med det en av verdens mest folkerike byer). Storbyområdet ble i 2011 anslått til 21 millioner. Karachis folkevekst fra 1947 er den raskeste som er registrert for noen storby. Det første tiåret var det muslimer som flyktet fra India slik at Karachi gikk fra å være hindudominert til å ha nesten utelukkende muslimske innbyggere; samtidig ble urdu det dominernede språket mens sindi tidligere var i flertall. Senere var det for en stor del arbeidssøkende av punjabi og pasjtunsk bakgrunn som flyttet til byen. På 1980-tallet kom en stor del pasjtunske flyktninger fra Afghanistan til Karachi.


== Geografi ==
Karachi ligger sør i Pakistan, direkte nord for Arabiahavet. Byen har et areal på 3 527 kvadratkilometer som består av et flatt eller svakt kupert landskap med åser utenfor de vestre og nordre utkantene. To store elver renner gjennom byen, Malirelva kommer fra nordøst og renner inn mot sentrum og Lyarielva renner fra nord til sør. Det fins også andre mindre elver som renner gjennom Karachi. Havnen, som ligger i en vik i sydøstre Karachi, beskyttes fra stormer av øyene Kemari og Manora, samt av Ostronklippene. Mot vest og nord er Kapp Monze, lokalt kjent som Raas Muari, et område preget av klipper og steinete sandsteinsnes. Noen gode strender ligger i dette området. Khasafjellene ligger i nordvest. Fjellkjeden Manghopir ligger nordvest for Karachi, mellom elva Hub og Manghopir. 


=== Klima ===
Klimaet i Karachi påvirkes av byens plassering på kysten. Byen har et relativt tørt klima med lav gjennomsnittlig nedbør (ca. 250 mm per år), hvor hoveddelen faller i monsunsesongen i perioden juli-august. Vintrene er milde og tørre, mens somrene er varme og fuktige, nærheten til sjøen opprettholder fuktighetsnivået på et nesten konstant høyt nivå og den kjølige havbrisen avlaster varmen i sommermånedene. Desember og januar er tørre og behagelige i forhold til de varme somrene som dominerer fra slutten av våren (mars) til premonsunsesongen (juni). Sammenlignet med andre deler av Pakistan er Karachis klima mildt og kan sammenlignes med klimaet i Florida (med unntak av nedbøren).
Byens høyeste månedlige nedbør, 429,3 mm, skjedde i juli 1967. Byens høyeste i en 24-timersperiode skjedde den 7. august 1953, da 278,1 mm regn pisket byen, noe som resulterte i store flommer. Karachis høyeste registrerte temperatur er 47 C, som ble målt 18. juni 1979,  og det laveste er 0,0, registrert 21. januar 1934. 


=== Administrativ inndeling ===
Karachi er delt inn i 18 bydeler. Befolkningstallene under er fra 1998. 


== Galleri ==

		
			
			
		
		
			
			
		
		
			
			
		


== Referanser ==


== Eksterne lenker ==
Offisielt nettsted 
(en) Karachi – kategori av bilder, video eller lyd på Commons 
(en) کراچی – galleri av bilder, video eller lyd på Commons