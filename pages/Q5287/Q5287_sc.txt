Sa limba giaponesa (日本語 nihongo?) est una limba chistionada in Giapone e in paritzos locos a ube sos giaponesos fin disterraos.

Su giaponesu, paris chin sas limbas ryūkyūanas, sun parte de sa famìlia limbìstica de sas limbas nipònicas. Dae su puntu de bista filogenèticu su giaponesu, a su sòlitu, si tenet a cussideru comente limba isulada, ca non fachet a che bocare a campu s'orìzine sua. Calicuna teoria pessat chi su giaponesu tenzat radìchinas a comunu chin sa limba ainu (faveddada oje in die dae paca zente in s'ìsula de Hokkaidō), chin sas limbas austronesianas opuru chin carchi limba de su grùstiu uralu-altaicu. Si tenen meda prus a contu sas ùrtimas duas ipòtesis: medas, tra sos limbistas, pessan chi su giaponesu tenzat unu substratu austronesianu chin carchi elementu de superstratu de orìzine uralu-altaica. Làdinos sun sos assimizos chi tenet su giaponesu chin su coreanu, sèndebi sas diferèntzias prus mannas in su pianu morfològicu-lessicale. 
Paritzos istudiosos imprèan su faveddu "protogiapponesu" (dae s'inglesu Proto-Japonic) pro inditare sa protolimba de totu sas variedades de sas limbas modernas de su Giapone, est a narrer sa limba giaponesa de commo, sos limbazos de su Giapone e totu sas limbas chi si chistionan in sas ìsulas Ryukyu.
Dae su puntu de bista tipològicu su giaponesu tenet medas caraterìsticas chi sun pròprias de sas limbas aglutinantes de tipu SOV, chind un'istrutura "tema-cummentàriu" (pretzisu meda a su coreanu). Sa presèntzia de carchi elementu caraterìsticu de sas limbas flessivas at ispintu a medas limbistas a ponner su giaponesu in intro de su grùstiu de sas limbas "semi-agglutinantes".


== Sillabàrios ==
S'iscritura giaponesa impreat duos sillabàrios, paris a sos ideogrammas (kanji) de orìzine tzinesa.


== Boches curreladas ==
Kanji
Hiragana
Katakana
Giapone


== Riferimentos ==