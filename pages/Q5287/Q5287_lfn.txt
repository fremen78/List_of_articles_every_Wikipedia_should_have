Nion, o japanes (日本語, nihongo), es un lingua parlada par plu ce 127 milion persones, en Japan e ance par migrantes tra la mundo.  La istoria de la lingua nion va retro a la sentenio oto, cuando tre operas orijinal de nion vea ia es scriveda.
Nion es scriveda en simboles xines (nomida canji) e scrives silabal (hiragana e catacana) cual es usada en situas diferente.  La alfabeta latina (nomida romaji) es usada per multe taxes moderna, como computadores.
La vocabulo de nion inclui multe parolas prestada de xines durante 1500 anios de contata.  En la sentenios resente, nion ia presta ance multe parolas de linguas european, spesial de engles e franses.
La lingua sembla corean e la linguas altaica, ma la plu linguistes vide nion como un lingua isolida, direta relatada sola a la linguas minor de la Islas de Riuciu.