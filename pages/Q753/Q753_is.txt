Kopar (eða eir) er frumefni með efnatáknið Cu og sætistöluna 29 í lotukerfinu. 


== Almennir eiginleikar ==
Kopar er rauðleitur málmur með mikla raf- og varmaleiðni (af hreinum málmum við stofuhita hefur einungis silfur meiri rafleiðni). Kopar er að líkindum sá málmur sem mannkynið hefur lengst haft í notkun. Fundist hafa tilbúnir hlutir úr kopar sem taldir eru vera frá um 8700 f.Kr. Kopar finnst í margvíslegu málmgrýti, en einnig sums staðar í hreinu formi.
Á tímum Forn-Grikkja var málmurinn þekktur undir nafninu khalkos. Á tíma Rómverja varð hann svo þekktur sem aes Cyprium (aes er almennt latneskt orð yfir koparmálmblöndur eins og brons og aðra málma og mikið af kopar var unnið úr námum á Kýpur). Heitið var einfaldað yfir í cuprum og þaðan, með breytingum, yfir í íslenska orðið kopar.


== Notkun ==
Kopar er þjáll og sveigjanlegur og er notaður mikið í vörur eins og:

Koparvír.
Pípulagnir úr kopar.
Hurðarhúna og aðra húsmuni.
Styttur: Í Frelsisstyttunni eru til dæmis 81,3 tonn af kopar.
Rafsegulstál.
Hreyfla, þá sérstaklega rafmagnshreyfla.
Gufuvélar.
rafliða, safnteina og rofa.
Rafeindalampa, bakskautslampa, og örbylgjuvaka í örbylgjuofnum.
Bylgjuleiðara fyrir örbylgjur.
Samrásum, en í þeim hefur færst í vöxt að áli sé skipt út fyrir kopar sökum betri leiðni kopars.
Mynt. Íslensku 5 og 10 krónu myntirnar eru 0,2% kopar.
Eldunarvörur eins og steikarpönnur.
Flestan borðbúnað (hnífar, gafflar og skeiðar innihalda kopar (nikkelsilfur)).
Sterlingsilfur, ef það á að notast í borðbúnað, verður það að innihalda nokkur prósent af kopar.
Leirglerung og til að lita gler.
Hljóðfæri, þá sérstaklega látúnshljóðfæri.


== Sjá einnig ==
Spanskgræna