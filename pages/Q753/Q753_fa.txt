رامین حیدری فاروقی (زادهٔ ۳۱ اردیبهشت ۱۳۴۵) در تهران، مستندساز، کارگردان، نویسنده و تهیه‌کننده است. وی در اوایل دهه هفتاد با رؤیا نونهالی (بازیگر) ازدواج کرده و یک دختر به نام «خاتون» دارد. [۱]
وی مدرک کارشناسی کارگردانی و فوق لیسانس رشته پژوهش‌هنر دارد و تحصیلات خود را تا مقطع دکتری در رشته فلسفه ادامه داده است. رامین حیدری‌فاروقی رییس انجمن عالی هنرها و فنون سینمایی ایران، عضو شورای سیاست گذاری جشنواره سینما حقیقت و رییس هیات مدیره انجمن تهیه‌کنندگان مستند بوده است. [۲]
وی علاوه بر فعالیت‌های ذکر شده، فیلمنامه نویسی و تدریس در دانشگاه، کارشناس امور راهبردی توسعه، نویسنده مقالات و نقد آثار نمایشی و پژوهشی، کارشناسی و اجرای برنامه‌های فرهنگی تلویزیونی را برعهده داشته است. [۳]
فاروقی در سال ۱۳۹۵ مشغول به تحصیل در دورهٔ دکتری فلسفهٔ هنر در دانشکدهٔ هنر و معماری دانشگاه آزاد تهران شد. عنوان پایان نامهٔ دکتری او «اصالت و زیبایی در نقد تناقض و خلق تناسب اگزیستانسیل، از منظر هستی‌شناسی گابریل مارسل و خواجه شمس‌الدین محمد شیرازی» است. 


== فیلم‌شناسی ==


== جوایز و فعالیت‌ها ==
۵سال و نیم رئیس هیئت مدیره انجمن صنفی تهیه‌کنندگان سینمای مستند 
نخستین رئیس منتخب آکادمی خانه سینما
برگزیده هیئت امنای دومین دوره نشان عالی خورشید
مستند شرق، دیوار، آفتاب جایزه بهترین مستند تلویزیونی را دریافت کرد 
مستند خشت بهشت برای ابداع و اتبکار وتناسب میان کلام و تصویر و موسیقی تشویق شد 
داور جشنواره سینما حقیقت
داور بخش مستند سی و پنجمین جشنواره فیلم فجر
مجری نهمین جشن سینمای مستند به همراه همسرش
سخنران تدکس ملاصدرا با موضوع راهنمای سفر آسان به بهشت۲۰۱۸ 
سخنران تدکس تهران با موضوع در ستایش تناقض ۲۰۲۱
مهمان برنامه کتاب باز 


== ویدیو کلیپ ==
وی از بانیان تولید ویدئوکلیپ در ایران است که از مهمترین آثار او می توان به این موارد اشاره کرد: 

نوایی ویدئوکلیپ «نوایی» مفاهیم هجر و وصال را با لحنی نمادین و شعرگونه در چند ماجرا به‌طور موازی دنبال می‌کند. 
افسانه چشمهایت رامین حیدری فاروقی کارگردان تیزرها و قطعه تصویری آلبوم( افسانه چشمهایت). این مجموعه که تازه‌ترین تیزر تبلیغاتی آن نیز به کارگردانی وی و بازی محسن حسینی منتشر شد، شامل ۱۰ آهنگ در سبک موسیقی کلاسیک ایرانی است  
مستی مدام ویدئوکلیپ مستی مدام به طراحی و کارگردانی رامین ‌حیدری‌فاروقی و با بازیگری رؤیا نونهالی روی قطعه‌ای به همین‌ نام از آلبوم گاه فراموشی ساخته شده است و تدارکی است برای نقاشی شعر و موسیقی، طوری که خیال را بنوازد. 


== مستندها ==
مستند «خشت بهشت» بزرگ‌ترین مجموعه مستند تاریخ تلویزیون ایران است، مجموعه ای که در چهل شهر ایران و جهان از قاره‌های مختلف، رابطه متقابل انسان و فضای پیرامونش را از منظر بررسی فلسفه و حکمت، دو مفهوم «زیبایی» و «زشتی» در قالب آسیب شناسی «جامعه‌شناسی توسعه شهری» و اهمیت حفظ «تنوع زیست فرهنگی» بررسی می‌کند. 
این مجموعه ۱۰۰۰ دقیقه‌ای در۲۶ قسمت ۴۰ دقیقه‌ای در گروه «فرهنگ، تاریخ و هنر» شبکه یک سیما تولید شده که در طی ۸ سال و در نزدیک به چهل شهر ایران و جهان، در قاره‌های مختلف تولید شده‌است. 
این مستند شاعرانه، سفری حکمی به آفاق است تا از نیاز قدسی بشر به تجربه و خلق زیبایی بگوید. بعضی از پرسش‌های این سفر که در همراهی مسافرانش، مطرح می‌شود، چنین هستند: نقش محیط زیبا درشکل و شخصیت زندگی ما چیست؟ جغرافیا چه تأثیری بر تاریخ گذاشته‌است؟ هویت فردی و اجتماعی چیست و نوع ایرانی- اسلامی آن چگونه شکل گرفته‌است؟.
رؤیا نونهالی، محسن حسینی و پروفسور شریف حسین قاسمی که در مجموعه‌های مستند پیشین، او را در «آفریقا، چین و هند» همراهی کرده بودند، بخش‌هایی از مستند خشت بهشت را همراهی کردند. 
وی این بار، خود در برابر دوربین خشت بهشت قرار گرفته‌است و راهنمای این طولانی‌ترین سفر مستند تلویزیون ایران است. 
شعر، موسیقی، معماری، انواع نقش پردازی و داستان سرایی معرفت اندیش ایرانی – اسلامی و تمام حوزه هنر مقدس، حاصل معاشرت با مفهوم و انواع تجلّی مطلق زیبایی یعنی «بهشت» است. 

اینجا آفریقاست
این مجموعهٔ مستند به آسیب‌شناسی توسعه در کشورهای آفریقایی می‌پردازد و رابطهٔ متقابل بین اقتصاد، سیاست و فرهنگ را بررسی می‌کند. این مجموعه در ۵۲ قسمت ۳۵ دقیقه‌ای در کشورهای آفریقای جنوبی، زیمبابوه، اتیوپی، تانزانیا و جزیرهٔ خودمختار زنگبار با بازی رؤیا نونهالی ساخته شده‌است. 

ابر، باد، ماه 
در این مستند سعی شده‌است چالش‌های موجود در بخش کشاورزی مورد بررسی قرار گرفته، راه حلی ارائه شود برای پیشنهادی قابل باور و عینی تا کشاورزان سنتی خود را برای پذیرش کشاورزی مدرن مهیا کنند.این مجموعه در ۲۶ قسمت ۳۰ دقیقه‌ای در ایران تولید شده‌است.

رودی تا بهشت 
«رودی تا بهشت» دربارهٔ سابقهٔ روابط دو تمدن ایران و هند است با تأکید بر فرهنگ و هنر و به ویژه ادبیات و معماری مهاجران هنرمند و اندیشمند صوفی و عارف ایرانی که طی قرون متمادی به هند سفر می‌کردند و در دربار گورکانیان در زمینه‌های مختلف به مدیریت مشغول بودند. این پروژه در ۲۶ قسمت ۳۰ دقیقه‌ای در شبه قاره هند تولید شده‌است.

دیدار 
«دیدار» به سراغ آدم‌های موفق در رشته‌های مختلف علمی، فرهنگی و هنری می‌رود، زندگی و آثارشان را نمایش می‌دهد و در گفتگویی دوستانه و خودمانی از آنها می‌پرسد نظرشان دربارهٔ تولد، زندگی و مرگ چیست و اینکه چطور زمان را در زندگی‌شان مدیریت کرده‌اند.

شرق، دیوار، آفتاب 
این پروژهٔ مستند با موضوع فرهنگ مدیریت و مدیریت فرهنگی به رابطهٔ متقابل بین دو تمدن ایران و چین در طول تاریخ می‌پردازد.
«شرق، دیوار، آفتاب» از بازتولید فرهنگی سخن می‌گوید و سعی می‌کند استفاده از سنت در مدیریت مدرن را بررسی کند.

گره 
این مجموعهٔ مستند به بررسی زیبایی‌شناسی نقوش ایرانی می‌پردازد، نقش‌هایی که در نقاط مختلف فرهنگی و جغرافیایی این سرزمین با هم شباهت‌ها و تفاوت‌های تکرارشونده دارند.«گره» ریشهٔ این نقش‌ها و مسیر تغییر و دگرگونی آنها را جستجو می‌کند، از نسبت فرش و معماری می‌گوید و در کنار همهٔ اینها با ارائهٔ یک شخصیت نمایشی با بازی رؤیا نونهالی، ویدئوکلیپ هایی را بر اساس کارآواهای ایرانی ارائه می دهد که شعرها و ترانه های آنها نگاشته رامین حیدری فاروقی است. این مستند در ۲۶ قسمت ۳۰ دقیقه‌ای در ایران تولید شده‌است.


== پانویس ==


== منابع ==
https://raminfaroughi.com
https://www.irna.ir/news/84866650/اعطای-نشان-خورشید-مستندسازان-به-رامین-حیدری-فاروقی
https://telewebion.com/episode/0x1b80c24
https://www.aparat.com/v/EsNKl/در_ستایش_تناقض_%7C_رامین_حیدری_فاروقی_%7C_تداکس_تهران
https://www.aparat.com/v/JpuRQ/ویدئوکلیپ_خاطره_انگیز_نوایی_با_بازی_رویا_نونهالی_و_کارگردانی
https://www.aparat.com/Ramin.Faroughi
https://www.aparat.com/v/CGi6Q/سوژه1_%7C_رامین_فاروقی%3A_چیزی_به_نام_تهاجم_فرهنگی_نداریم!
https://www.aparat.com/v/bG2Cg/مستند_شرق،_دیوار،_آفتاب_%7C_قسمت_نوزدهم
https://www.asriran.com/fa/news/592889/واکنش-رامین-حیدری-فاروقی-به-داوری-نشدن-مستند-در-جشنواره-فجر-چه-گفتیم-و-چه-شد